# Przewlekły stan zapalny sprzyja wielu chorobom. Oto zioła, które pomogą.

Dzień dobry o poranku,

gdy w naszym ciele toczy się przewlekły stan zapalny, to cierpi na tym właściwie cały organizm. W takiej sytuacji warto wspierać się produktami czy przetworami o działaniu przeciwzapalnym.

W tym zakresie sprawdzą się niektóre zioła – a szczególnie, gdy je połączymy. I opiszę dziś Państwu jedną z takich przeciwzapalnych mieszanek ziołowych.

## Dlaczego przewlekłe zapalenie jest złe?

Choć ostry stan zapalny wiąże się z dolegliwościami – np. bólem, obrzękami, gorączką itd., to jest to zwykle korzystny stan. Pomaga on bowiem w dość krótkim czasie wyeliminować patogeny czy np. ograniczyć rozprzestrzenianie się infekcji i naprawić uszkodzone tkanki.

Ale odmiennie wygląda sprawa w przebiegu przewlekłego stanu zapalnego niskiego stopnia. Choć nie jest on nasilony, to przez to, że utrzymuje się długo (miesiącami lub latami), to mocno szkodzi:

osłabia odporność, sprzyja nowotworzeniu, pogarsza nastrój, przyspiesza starzenie się ciała oraz predysponuje do rozwoju chorób metabolicznych (np. chorób sercowo-naczyniowych).

Dlatego ważne jest, aby gasić przewlekły stan zapalny.

## Jak sprawdzić stan zapalny?

Jednym z najlepszych wskaźników w tym zakresie jest OB (Odczyn Biernackiego) – badanie laboratoryjne mierzące szybkość opadania erytrocytów (czerwonych krwinek) w próbce krwi w ciągu godziny.

Normy dla OB są następujące:

- kobiety do 50. roku życia: 2-15 mm/h

- kobiety powyżej 50. roku życia: 2-30 mm/h

- mężczyźni do 50. roku życia: 1-10 mm/h

- mężczyźni powyżej 50. roku życia: 2-20 mm/h

Wynik powyżej norm może świadczyć o toczącym się przewlekłym stanie zapalnym.

Alternatywnym badaniem jest oznaczenie poziomu wysokoczułego białka C-reaktywnego (hsCRP). Z uwagi właśnie na wysoką czułość, za pomocą tego wskaźnika można wykryć niewielki stan zapalny.

## Proponowane zioła na zapalenie

Oto mieszanka ziołowa, którą warto rozważyć, kiedy w organizmie toczy się przewlekły stan zapalny:

- wiązówka błotna – 40% (np. 40 g);

- czarci pazur – 30% (np. 30 g);

- skrzyp polny – 20% (np. 20 g);

- pokrzywa zwyczajna – 10% (np. 10 g).

Aby sporządzić mieszankę, należy wymieszać 4 zioła w podanych proporcjach. Następnie z takiej mieszanki sporządzamy odwar:

1. łyżkę mieszanki zalać szklanką zimnej wody (250 ml);

2. całość doprowadzić do wrzenia i gotować na małym ogniu przez 5-7 min.

3. odstawić pod przykryciem na 10 min i odcedzić.

Proponowane spożycie to 1 szklanka odwaru 2 razy dziennie przez dwa do czterech tygodni, po czym zrobienie sobie przerwy.

Powyższą mieszankę można polecić przede wszystkim osobom z reumatoidalnym zapaleniem stawów i chorobą zwyrodnieniową stawów. Mając jednak choroby zapalne jelit, z opisanej mieszanki należy usunąć czarci pazur.

Oczywiście, aby skutecznie przeciwdziałać przewlekłemu stanowi zapalnemu, należy odpowiednio poprawić też swoją dietę, tak aby miała wysoki potencjał przeciwzapalny, bo dzięki temu:

- zmniejsza ryzyko cukrzycy i insulinooporności;

- chroni przed chorobami układu krążenia;

- pomaga zwalczyć nadwagę i otyłość;

- łagodzi objawy RZS i innych chorób stawów;

- redukuje uczucie zmęczenia i senności za dnia;

- poprawia pracę mózgu (pamięć, koncentrację);

- chroni wątrobę przed stłuszczeniem.