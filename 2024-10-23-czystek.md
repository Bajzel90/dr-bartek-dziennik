# Cenna śródziemnomorska roślina o wszechstronnym działaniu.

Dzień dobry o poranku,

wiele roślin o szerokich właściwościach zdrowotnych ma swoje pochodzenie w rejonie basenu Morza Śródziemnego.

Bardzo dobrym tego przykładem jest czystek – krzew z rodziny posłonkowatych, który rośnie na skalistych terenach, a jego liście, kwiaty i łodygi są stosowane do produkcji naparów i ekstraktów.

Z uwagi na to, że smak czystka jest ziołowy i nieco gorzki, to jego popularność wynika głównie z wpływu na zdrowie niż z walorów smakowych. Oto jakich korzyści można po nim oczekiwać.

## „Czystek – królowa herbat”

Tak brzmi tytuł jednej z polskich publikacji poświęconej działaniu zdrowotnego czystka. Świadczy to o tym, że roślina ta jest bardzo doceniana wśród badaczy.

Mój komentarz: z botanicznego punktu widzenia czystek nie jest herbatą, nie jest bowiem otrzymywany z krzewu herbacianego, ale potocznie mówi się o „herbatce z czystka”.

O tym, że czystek jest dobroczynnym ziołem, decydują obecne w nim polifenole, głównie: kwas galusowy, punikalagina, terflawina, cistusyna i mirycytryna.

## Wsparcie dla odporności

Czystkowi przypisuje się głównie działanie wspomagające pracę układu odpornościowego, w tym działanie zwalczające patogeny – publikacje naukowe wskazują, że roślina ta ma działanie:

przeciwwirusowe, antybakteryjne, przeciwpasożytnicze i przeciwgrzybicze.

Na przykład, badanie z 2009 roku pokazało, że stosowanie czystka złagodziło objawy przy infekcjach górnych dróg oddechowych [1].

Prace naukowe sugerują, że czystek może mieć też zastosowanie u osób z boreliozą przez hamowanie rozwoju tej choroby [2].

## Poprawa zdrowia metabolicznego

Badania nad właściwościami prozdrowotnymi czystka prowadzili polscy badacze z Uniwersytetu Medycznego w Gdańsku [3].

Na grupie 24 uczestników odnotowali oni, że stosowanie czystka poprawia profil lipidowy:

- łagodnie podnosi poziom cholesterolu HDL (o 4%), który działa przeciwmiażdżycowo;

- obniża stężenie trójglicerydów (o 14%), które to sprzyjają miażdżycy.

W ten sposób czystek wpływa korzystnie na układ krążenia.

Poza tym eksperci zauważyli, że czystek jest bardzo skuteczny w neutralizowaniu wolnych rodników, które niszczą tkanki i narządy wewnętrze. Takie działanie czystka wynika z polifenoli.

## Jak stosuje się tę roślinę

Są dwa podstawowe sposoby spożywania czystka.

### Przygotowanie naparu z suszonych liści

Łyżkę surowca zalewa się szklanką wrzątku i zaparza pod przykryciem przez 20 minut. Przecedza się i spożywa 3 do 4 szklanek dziennie.

### Sięgnięcie po gotowy ekstrakt

zwykle w postaci kapsułek lub nalewki. Należy tu oczywiście zwrócić uwagę na to, żeby był standaryzowany na zawartość polifenoli i miał wysoki współczynnik DER (minimum 10:1).

Jak wspomniałem – czystek to popularne zioło w regionie Morza Śródziemnomorskiego. Nie znalazł się on jednak w moim nowym przepiśniku kuchni śródziemnomorskiej, bo z uwagi na smak – nie jest on szeroko stosowany w kuchni.

Ale chcąc czerpać z dobroci śródziemnomorskiego stylu życia, jak widzimy, warto sięgać po tę roślinę, np. w formie naparu, zwłaszcza w okresie osłabionej odporności.

——

Przywołana literatura:

[1] U. Kalus i wsp., Cistus incanus (CYSTUS052) for treating patients with infection of the upper respiratory tract. A prospective, randomised, placebo-controlled clinical study, „Antiviral Res” 2009.

[2] H.W. Rauwald i wsp., Labdanum and Labdanes of Cistus creticus and C. ladanifer: Anti-Borrelia activity and its phytochemical profiling, „Phytomedicine” 2019.

[3] A. Kuchta, A. Konopacka, K. Waleron i wsp., The effect of Cistus incanus herbal tea supplementation on oxidative stress markers and lipid profile in healthy adults, „Cardiol J” 2021.

