# 5 częstych błędów w kuchni, które mogą źle wpłynąć na zdrowie.

Dzień dobry o poranku,

niektóre błędy w kuchni, na pozór niewinne jak pojedyncza kropla wody, potrafią z biegiem lat wydrążyć zagłębienia w skale naszego zdrowia, jeśli mogę się tak metaforycznie wyrazić.

Chodzi np. o sposób sporządzania potraw i unikanie praktyk, które mogą z czasem nam zaszkodzić. Kilka dziś Państwu podam.

Jest dosyć jasne, że wybór odpowiednich produktów spożywczych stanowi kluczowy element zdrowego odżywiania. Ale te poboczne kwestie, czyli unikanie niektórych błędów, też jest istotne, a więc…

## 1. Zły tłuszcz do smażenia

Jeśli już chcemy smażyć (nie zachęcam, by to robić często), ważne jest, żeby dobrać odpowiedni rodzaj tłuszczu do tej formy obróbki.

Niewłaściwy tłuszcz poddany smażeniu może ulec przekształceniu do niebezpieczny dla zdrowia związków. Osobiście wybieram:

oliwę, olej z awokado, masło klarowane, smalec z gęsi lub olej kokosowy (najczęściej jednak oliwę).

I do smażenia rezygnujemy z olejów nierafinowanych.

## 2. Stosowanie panierki

Choć dodaje chrupkości i smaku, to panierka ma także negatywną stronę: jak gąbka chłonie tłuszcz z patelni. A ten, po wielokrotnym podgrzaniu, traci ewentualne walory, stając się źródłem zbędnych kalorii.

Dlatego lepiej nie stosować panierki zbyt często. A jeśli już robimy potrawę z panierką, bo trudno nam się obyć bez chrupiącej skórki, to wtedy – zaraz po usmażeniu – warto odcisnąć nadmiar tłuszczu ręcznikiem papierowym.

## 3. Gotowanie i marynowanie w folii aluminiowej

To wygodne, proste i powszechne: zawijamy, grillujemy, pieczemy. Ale czy folia aluminiowa jest zawsze dobrym wyborem?

Nie do końca.

W określonych warunkach aluminium może przenikać do jedzenia, podnosząc jego poziom w potrawach nawet 40-krotnie. A dzieje się tak szczególnie w dwóch przypadkach:

- pod wpływem wysokiej temperatury – grillowanie, a także pieczenie w folii to jeden z głównych winowajców;

- w kontakcie z marynatami o niskim pH – bowiem kwasowe środowisko sprzyja migracji aluminium do żywności.

Choć naukowcy wciąż dyskutują o wpływie aluminium na zdrowie, to wiadomo, że jego nadmiar może gromadzić się w organizmie – w mózgu i kościach, i potencjalnie przyczyniać się do osłabienia kości oraz schorzeń neurodegeneracyjnych.

Folię aluminiową możemy powszechnie stosować np. do zawijania kanapek, lecz nie powinniśmy jej używać do marynowania potraw i pieczenia czy grillowania.

## 4. Jedna deska do wszystkiego

Krojenie wszystkiego na jednej desce wydaje się praktyczne, no bo szybko, prosto i bez akcesoriów. Ale czy to bezpieczne? Otóż nie za bardzo, niestety.

To właśnie taka praktyka prowadzi do zakażenia krzyżowego, czyli przenoszenia bakterii z jednego produktu na drugi.

Dla przykładu, surowe mięso może przenosić bakterie, które łatwo trafią na inne produkty, które będziemy kroić – w tym chociażby na warzywa. Jeśli zjemy je na surowo, to wraz z możliwymi bakteriami pochodzącymi z mięsa.

I żeby uniknąć zakażenia krzyżowego, warto używać co najmniej 2 desek: jednej do mięsa i ryb, drugiej do warzyw i owoców.

## 5. Garnki i patelnie ze zniszczoną powłoką

Większość nowoczesnych patelni i garnków ma ochronną warstwę, która zapobiega przywieraniu potraw.

Natomiast jeśli ta powłoka zostanie uszkodzona, na przykład przez metalowe sztućce, szorowanie gąbką czy wielokrotne użytkownie – odsłania warstwy metalu (np. aluminium), które mogą reagować z żywnością.

Ponadto porysowana powierzchnia sprawia, że jedzenie łatwiej się przypala, a przypalone resztki mogą zawierać toksyczne substancje – przykładowo akrylamid.

Warto zatem regularnie sprawdzać stan patelni i garnków i w razie potrzeby lepiej je wymienić.