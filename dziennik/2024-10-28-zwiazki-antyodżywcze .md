# O związkach antyodżywczych w warzywach i owocach

Dzień dobry o poranku,

przyjrzę się dziś jednej z pseudoporad, która aż mnie denerwuje.

Pojawiła się na pewnym profilu i bywa powielana, a brzmi:

Im bardziej monotonna dieta, tym lepsze zdrowie. Nie wierz w bajki, że potrzebujesz warzyw i owoców. Dieta nie powinna być różnorodna. Warzywa mają ponad 5 tysięcy antyodżywczych związków. To ma być zdrowe?

W ten sposób autor tych słów przekazuje, że warzywa i owoce są szkodliwe.

…Jest to absurd takiego pokroju, jak np. to, że tańczenie boso po ogórkach kiszonych wzmacnia odporność. A nie, przepraszam, bo jeśli tańczymy boso po ogórkach kiszonych, to przynajmniej sobie nie zaszkodzimy, a biorąc powyższą przestrogę do serca, owszem, możemy zaszkodzić swojemu zdrowiu.

A używa się tu argumentu, że warzywa zawierają dużo związków antyodżywczych, dlatego wezmę je dziś pod lupę.

## Czym są związki antyodżywcze?

Zacznę od tego, że taka już jest natura rzeczy, że możemy wskazać na pozytywy i negatywy.

Róża ma kolce, ale dana komuś, sprawia radość. Pokrzywa potrafi poparzyć, ale napar z niej poprawia zdrowie. Albo np. zjawiska jak zdobywanie wiedzy – wymaga nieraz nieprzyjemnego wysiłku, ale rozwija, uczy rozwiązywać problemy, pozwala zrozumieć świat itd.

Wartość różnych rzeczy czy zjawisk przewyższa ich wady. Tak samo z warzywami i owocami…

Zawierają one składniki antyodżywcze,

czyli związki, które utrudniają wchłanianie lub też wykorzystanie korzystnych dla zdrowia substancji w nich obecnych.

Do związków antyodżywczych zaliczamy m.in.:

**Szczawiany** – występują między innymi w szpinaku, rabarbarze i burakach. Wiążą wapń, tworząc trudno rozpuszczalne związki i w ten sposób ograniczają przyswajanie wapnia przez organizm.

**Goitrogeny** – obecne w warzywach krzyżowych, np. w brokułach, kalafiorze, kapuście, jarmużu. Mogą one zakłócać wchłanianie jodu i hamować wykorzystanie go do produkcji hormonów tarczycy.

**Fityniany** – występują np. w strączkach. Łączą się ze składnikami mineralnymi, np. z wapniem, magnezem, cynkiem, i utrudniają ich wchłanianie.

**Taniny** – ich źródłem są np. herbata, żurawina, aronia, jagody. Razem z żelazem tworzą trudno rozpuszczalne kompleksy, co zaś zmniejsza przyswajanie tego składnika.

Związków antyodżywczych jest więcej, niemniej – mechanizm ich działania jest bardzo podobny.

## Czy więc jest się czego obawiać?

Najzupełniej nie.

W zeszłym roku ukazała się obszerna praca naukowa, w której jej autorzy przypominają i uświadamiają, że wymienione przeze mnie związki antyodżywcze mają także… właściwości prozdrowotne [1].

Naukowcy piszą wprost, że:

W ostatnim czasie związki antyodżywcze wzbudziły duże zainteresowanie wśród badaczy z uwagi na ich niezwykłe i szerokie spektrum właściwości biologicznych, które mogą być przydatne dla ludzi.

Jako przykład podają oni, że kwas fitynowy wykazuje właściwości przeciwnowotworowe, zaś goitrogeny zmniejszają ryzyko chorób układu krążenia i neurologicznych oraz działają przeciwzapalnie.

Po pierwsze więc,

to nie jest tak, że związki antyodżywcze są wyłącznie niekorzystne.

Po drugie,

nie jest również tak, że związki antyodżywcze całkowicie blokują wchłanianie tych korzystnych składników.

Dlatego po trzecie,

spożywanie pokarmów zawierających związki antyodżywcze w ramach urozmaiconej diety roślinnej nie stanowi zagrożenia dla zdrowych osób, a wręcz przeciwnie – może być bardzo korzystne.

Zresztą wystarczy zagłębić się w badania z udziałem ludzi, by się przekonać, że spożywanie warzyw i owoców wiąże się właściwie z samymi korzyściami zdrowotnymi. Na przykład, omawiana przeze mnie dieta śródziemnomorska wiąże się z samymi korzyściami dla zdrowia, a przecież jest oparta mocno na warzywach i owocach.

## Kto powinien zwrócić uwagę na te związki?

Gdybym miał wskazać ciemną stronę składników antyodżywczych, to co najwyżej na ich obecność powinny zwrócić uwagę osoby, które już zmagają się z deficytem konkretnych związków.

Na przykład, jeżeli mamy niedobór żelaza, to po prostu staramy się nie popijać herbatą posiłków zawierających żelazo. Jeżeli zmagamy się z deficytem wapnia, to robimy przerwę pomiędzy zjedzeniem np. szpinaku a produktów mlecznych itd.

W normalnej sytuacji, kiedy jesteśmy dobrze odżywieni, to według mnie w ogóle nie musimy sobie zaprzątać głowy tym tematem.
