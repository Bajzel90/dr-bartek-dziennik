# 5 praktyk, które pomogą uchronić przed infekcjami wirusowymi i bakteryjnymi.

Dzień dobry o poranku,

a psik! Cóż, okres jesienno-zimowy sprzyja infekcjom. Jednak nie ma co obarczać zmieniającej się pogody winą za to, że chorujemy.

Lepiej się skupić na tym, co możemy zrobić, by zmniejszyć ryzyko złapania infekcji wirusowych czy bakteryjnych.

A możemy zrobić całkiem wiele. Otóż nasze nawyki (czy też brak niektórych z nich) odgrywają istotną rolę…

## 1. Myj częściej ręce

Wiemy o tym, ale czy praktykujemy? Z tym jest różnie. Dlatego też podam, co wynika z literatury fachowej, a co powinno zachęcić nas do poważniejszego podchodzenia do mycia rąk…

Otóż regularne mycie rąk pozwala zmniejszyć ryzyko infekcji wirusowych: rotawirusem, rinowirusem i wirusem grypy typu A nawet o… 35%.

Do tego poprawa higieny rąk wiąże się z mniejszą częstotliwością zachorowania na infekcje żołądkowo-jelitowe średnio o 31%.

To naprawdę dużo jak na tak banalną czynność. Dla odniesienia – suplementacja cynkiem może zmniejszać ryzyko infekcji o ok. 7%.

Oto okoliczności, kiedy szczególnie warto umyć ręce, by powyższe procenty miały odzwierciedlenie w rzeczywistości:

- po powrocie do domu z miejsc publicznych: pracy, sklepu;
- przed przygotowywaniem posiłków;
- po dotykaniu surowego mięsa, ryb i jajek;
- tuż przed jedzeniem;
- po skorzystaniu z toalety;
- po kaszlu lub kichaniu (nawet, jeśli używamy chusteczki);
- po kontakcie ze zwierzętami;
- po kontakcie pieniędzmi;
- po korzystaniu ze środków transportu publicznego;
- po kontakcie z brudnymi naczyniami, praniem, odpadami.

Myć ręce należy co najmniej 20 sekund i energicznym ruchem, aby spowodować tarcie.


## 2. Rzadziej dotykaj twarzy

Z badań wynika, że człowiek przeciętnie dotyka twarzy 23 razy na godzinę. Każde dotknięcie może wprowadzić patogeny znajdujące się na rękach do oczu, nosa i ust, co zwiększa ryzyko pojawienia się infekcji. Warto więc starać się kontrolować ten odruch.

## 3. Dezynfekcja używanych przedmiotów

Klawiatury, piloty do telewizora, klucze, telefony czy np. klamki to siedliska bakterii i wirusów.

Warto więc w okresie jesienno-zimowym częściej czyścić te często używane przedmioty lub powierzchnie – pomoże to obniżyć ryzyko wystąpienia infekcji.

## 4. Zadbaj o wilgotność w domu

Przedłużona ekspozycja na suche powietrze w domu powoduje, że wysychają drogi oddechowe i zwiększa się podatność na infekcje.

To m.in. dlatego, że w takich warunkach obniżeniu ulega tempo oczyszczania górnych dróg oddechowych (tzw. klirensu śluzowo-rzęskowego). Zaleca się, żeby wilgotność względna w mieszkaniu mieściła się w zakresie między 40, a 60%.

## 5. Codziennie wietrz mieszkanie

W zamkniętych przestrzeniach, a szczególnie w okresie jesienno-zimowym, kiedy okna są rzadziej otwierane ze względu na niskie temperatury, stężenie patogenów w mieszkaniu takich jak wirusy oraz bakterie może znacząco wzrastać.

Dlatego warto wietrzyć mieszkanie co najmniej dwa razy dziennie przez 5-10 minut, szczególnie rano i wieczorem, aby zapobiegać gromadzeniu się bakterii i wirusów.