# 2 niepozorne, dobre dla zdrowia nawyki związane z odżywianiem.

Dzień dobry o poranku,

mały przeciek może zatopić statek. Iskra – rozpalić wielki ogień.

A czy detale – małe, drobne nawyki, mogą mieć znaczenie w odżywianiu?

Pod pojęciem zdrowe odżywianie kryją się fundamentalne zasady żywienia, lecz także właśnie drobne nawyki.

Zwykle trzymamy się podstawowych zasad. A na detale machamy ręką. Jednak są pewne detale, pewne niepozorne zmiany i nawyki, które mają większe znaczenie, niż można przypuszczać.

Oto dwa przykładowe, na które osobiście zwracam uwagę (można wytypować ich więcej, do czego wrócę innym razem).

## Tempo jedzenia

„Jedz powoli”. To polecenie troską dyktowane słyszałem od mamy mnóstwo razy przy rodzinnym stole, gdy byłem dzieckiem.

Wtedy chodziło, żeby się nie zachłysnąć i żeby pokarm dobrze się strawił. To fakt – w jamie ustnej rozpoczyna się proces trawienia.

Jeśli zaś sięgniemy do literatury fachowej, to okazuje się, że tempo jedzenia ma wpływ także na inne aspekty zdrowia.

Mianowicie – wolniejsze jedzenie pozwala na lepszą kontrolę nad sytością, co może zapobiegać przejadaniu się.

Sygnały o pełności żołądka potrzebują około 20 minut, aby dotrzeć do mózgu, dlatego też osoby jedzące powoli mają większe szanse na uniknięcie spożycia nadmiaru kalorii.

Dla przykładu, prace naukowe pokazują, że osoby, których tempo spożywania posiłków jest szybkie, mają niemalże 3-krotnie wyższe ryzyko rozwoju nadwagi.

Mało tego – okazuje się, że szybkość, z jaką spożywamy jedzenie, wpływa także na glikemię, czyli poziom glukozy we krwi.

Badacze wykazali, że szybkie tempo jedzenia wiąże się z bardziej gwałtownym wzrostem stężenia glukozy we krwi po posiłku, co jest zjawiskiem niekorzystnym dla zdrowia.

Warto więc starać się, żeby posiłki spożywać powoli, w spokojnej atmosferze, dokładnie przeżuwając każdy kęs.

## Krótki spacer po posiłku

Cennym nawykiem żywieniowym jest, aby tuż po bardziej obfitym posiłku udać się na krótki, żwawy spacer.

Spożywanie żywności oczywiście wiąże się ze wzrostem poziomu glukozy we krwi. Jest to normalne zjawisko. Ale warto sprawić, by wzrost stężenia glukozy był jak najniższy i mniej gwałtowny.

I właśnie przespacerowanie się tuż po posiłku sprawia, że wzrost poziomu glukozy jest łagodniejszy.

Do tego, im niższy wzrost stężenia glukozy we krwi, tym mniejsze uwalnianie insuliny – której nadmiar sprzyja odkładaniu się tkanki tłuszczowej.

Jeśli więc to możliwe, po obfitej uczcie warto się przespacerować; dla wielu osób będzie to dużo lepsze niż np. drzemka.

