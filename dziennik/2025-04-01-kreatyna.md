# Kto i w jaki sposób może skorzystać na działaniu kreatyny?

Dzień dobry o poranku,

kreatyna kojarzona jest głównie z zastosowaniem w sporcie. Nic w tym dziwnego, bo jest ona najsilniejszym dozwolonym związkiem o właściwościach anabolicznych, czyli takich, które wspierają wzrost i regenerację mięśni.

Ale na stosowaniu kreatyny mogą skorzystać również osoby, które nie mają żadnego związku z siłownią czy ogólnie ze sportem…

## Czym jest kreatyna

Otóż jest to związek naturalnie występujący w organizmie człowieka, a głównie w mięśniach i mózgu. Pełni ona znaczącą funkcję w magazynowaniu oraz w transporcie energii w komórkach ciała.

Poza tym, że nasz organizm produkuje pewne ilości kreatyny – to dodatkowo występuje ona w niektórych produktach spożywczych.

Ale co najważniejsze: badania z ostatnich lat dowodzą, że kreatyna może być wsparciem dla wielu osób. I już to tłumaczę…

## Ochrona przed sarkopenią

Fakt, że kreatyna pobudza tkankę mięśniową do wzrostu, znajduje zastosowanie nie tylko u sportowców. Jest to też kluczowa sprawa dla starzejących się osób.

Trzeba wiedzieć, że wraz z wiekiem dochodzi do osłabienia masy oraz siły mięśni. U niektórych osób starszych te zmiany postępują bardzo szybko i wówczas noszą miano sarkopenii.

Kreatyna może spowolnić ten niekorzystny proces – i sprawić, że dłużej będziemy mogli cieszyć się większą siłą mięśni.

## Mocniejsze kości

W ostatnim czasie powstało kilka prac naukowych, które dowodzą, że kreatyna może wzmocnić nasze kości poprzez zwiększenie ich gęstości mineralnej. W ten sposób składnik ten spowalnia rozpad kości, czyli proces, który przyspiesza wraz z upływającymi latami.

## Sprawniejszy mózg

Warto także wiedzieć, że działanie kreatyny wykracza poza układ mięśniowo-szkieletowy – ma ona też pozytywny wpływ na mózg.

W połowie ubiegłego roku opublikowano obszerne opracowanie naukowe, które wykazało takie oto efekty stosowania kreatyny w kontekście układu nerwowego:

- wspiera zapamiętywanie;
- pomaga dłużej utrzymać koncentrację;
- zwiększa zdolność mózgu do przetwarzania informacji.

Czyli dzięki kreatynie mózg staje się bardziej wydajny.

## Jak dostarczyć kreatynę?

Tak jak wspominałem, częściowo jest ona produkowana w naszym ciele. Pewne jej ilości możemy też dostarczyć spożywając niektóre produkty, w tym głównie mięso czerwone i drobiowe, a także ryby.

Natomiast – jeśli wcześniej opisane problemy czy obszary zdrowia szczególnie nas dotyczą, to dobrym pomysłem może być sięgnięcie po preparaty z kreatyną. Wówczas można rozważyć **3-5 g kreatyny dziennie** jako wzbogacenie swojej diety.

Jednocześnie naukowcy wskazują, że kreatyna jest bezpiecznym składnikiem i nawet, gdy jest stosowana przez dłuższy czas, to nie powoduje istotnych skutków ubocznych. Niemniej nie poleca się jej stosowania przez osoby, które mają potwierdzoną niewydolność nerek, choć sama w sobie nie powoduje uszkodzenia tego narządu.