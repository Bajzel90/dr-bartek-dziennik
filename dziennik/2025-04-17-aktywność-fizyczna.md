# Aktywność fizyczna – kluczowy nawyk. Jaki rodzaj, jak długo? Nowe badania.

Dzień dobry o poranku,

niczym nie da się zrekompensować braku aktywności fizycznej. A ponieważ pora roku zachęca do ruchu, więc zobaczmy, jaka forma aktywności daje najwięcej korzyści zdrowotnych.

Cóż, odpowiedź nie jest prosta i jednoznaczna, bo zależy to np. od stanu zdrowia i naszych potrzeb.

Jednak opierając się na pracach naukowych z ostatnich lat, podam Państwu możliwie praktyczną i pomocną odpowiedź.

## Najlepsza forma wysiłku dla stawów

Jednoznacznie wskazałbym zajęcia w wodzie, takie jak:

pływanie, aqua aerobik, ćwiczenia rehabilitacyjne na basenie.

## Dlaczego?

Ruch w wodzie ma unikalne właściwości, które znacząco odciążają nasz układ kostno-stawowy. Woda jakby „przejmuje” część ciężaru ciała, co sprawia, że stawy – szczególnie kolanowe, biodrowe oraz kręgosłup – nie są narażone na tak duże przeciążenia, jakie mamy np. podczas biegania czy ćwiczeń siłowych na twardym podłożu.

Dodatkowo – woda stawia naturalny opór, za sprawą czego nawet niewielkie ruchy stają się treningiem mięśni, poprawiając ich siłę i elastyczność bez ryzyka urazu.

Mamy np. badanie z 2024, które jednoznacznie pokazało, że lepsze efekty, jeśli chodzi o złagodzenie bólu stawów, a także poprawę ich funkcjonowania, przynoszą właśnie ćwiczenia w wodzie niż zajęcia na lądzie [1].

## W innych zaś przypadkach

najbardziej optymalnym rozwiązaniem jest, by łączyć różne formy aktywności fizycznej – trening aerobowy z treningiem oporowym.

Oto jakie rodzaje ćwiczeń kryją się pod tymi dwoma określeniami:

- **Trening aerobowy:** szybki marsz, jogging, pływanie, rower, taniec, skakanka, korzystanie z orbitreka i bieżni.

- **Trening oporowy**: ćwiczenia z hantlami oraz gumami oporowymi, klasyczny trening na siłowni, pompki, podciągnie się na drążku czy również pompki i przysiady.

## Dowody naukowe

Kluczowe jest to, aby przeplatać te dwa rodzaje aktywności, na co mamy potwierdzenie w wielu pracach naukowych z ostatnich lat:

1. Opracowanie z 2025 r. dowiodło, że łączenie tych dwóch form aktywności fizycznej – powoduje istotny spadek stanu zapalnego u osób z nowotworami [2].

2. W publikacji z 2024 r. wykazano, że łącząc trening oporowy z treningiem aerobowym – poprawiamy kondycję układu sercowo-naczyniowego [3].

3. Naukowcy z Singapuru opublikowali w 2024 r. wyniki badań, które pokazały, że naprzemienne praktykowanie 2 wspomnianych rodzajów aktywności poprawia działanie naszego mózgu.

Urozmaicajmy więc swój wysiłek fizyczny, nie ograniczając się do tylko jednej wybranej aktywności.

Przy czym oczywiście lepszy jakikolwiek ruch niż żaden.

## A jak długo ćwiczyć?

Oficjalne rekomendacje (które popieram) brzmią:

-  W przypadku wysiłku fizycznej o umiarkowanej intensywności – ćwiczymy minimum 150 min. tygodniowo, a optymalnie – 300 min.

- Jeśli zaś nasz wysiłek jest bardzo intensywny, to wtedy wystarczy ćwiczyć od 75 do 150 minut na tydzień.

I ponownie: warto połowę tego czasu przeznaczyć na jedną formę ruchu, a drugą połowę – na drugi rodzaj aktywności fizycznej.

——
Przywołana literatura:

[1] M. Slouma i wsp., Aquatic versus Land-Based Exercise for Knee Osteoarthritis: A Randomized Controlled Trial, „Korean J Fam Med” 2024.

[2] J. Wang i wsp., Effects of different types of exercise on inflammatory markers in cancer patients: A systematic review and Bayesian network meta-analysis, „Sports Medicine and Biomechanics” 2025.

[3] D.C. Lee i wsp., Aerobic, resistance, or combined exercise training and cardiovascular risk profile in overweight or obese adults: the CardioRACE trial, „Eur Heart J” 2024.

[4] J. Zhang i wsp., Effectiveness of Combined Aerobic and Resistance Exercise on Cognition, Metabolic Health, Physical Function, and Health-related Quality of Life, „Arch Phys Med. Rehabil” 2024.