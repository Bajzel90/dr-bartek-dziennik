# Jak jabłka wpływają na zdrowie i która odmiana jest najzdrowsza

Dzień dobry o poranku,

Polska jest 3. największym producentem jabłek na świecie – można uznać, że jabłka są naszym dobrem narodowym.

A czy są dobre dla zdrowia? Mądrość ludowa – która doczekała się powiedzenia w różnych wersjach – głosi, że tak. Inna wersja niż ta z tytułu to np.: „Kto codziennie jabłko zjada, tego lekarz rzadko bada”.
Sprawdźmy, ile w tym prawdy.

## Walory zdrowotne jabłek

Jabłka są kojarzone z błonnikiem pokarmowym. Rzeczywiście, w 1 sztuce znajduje się ok. 4,5 g błonnika, czyli całkiem dużo.

Do tego w jednym średniej wielkości jabłku mamy 195 mg potasu i 10 mg witaminy C.

Warto też wiedzieć, że o walorach zdrowotnych jabłek decydują obecne w nich przeciwutleniacze w postaci polifenoli takich, jak np. kwercetyna. Można więc napisać, że im więcej antyoksydantów, tym zdrowsze jabłka.

A jeśli chodzi o konkretne właściwości, to badania pokazują, że ich regularne jedzenie wiąże się m.in. z:

- wzmocnieniem naczyń krwionośnych;

- łagodną redukcją ciśnienia krwi;

- mniejszym ryzykiem udarów mózgu; i cukrzycy typu 2

- niższą zachorowalnością na raka jelita grubego;

- zredukowaniem stanów zapalnych.

Zatem tak, warto jadać.

## A które wybierać?

Moja ocena jest prosta: każdy rodzaj jabłka będzie wartościowy, a wybór konkretnej odmiany to rzecz dalszorzędna.

Ale jeżeli ktoś z Państwa jest zainteresowany tym tematem i dba o detale w aspekcie żywienia, to opierając się na literaturze fachowej, najwięcej cennych przeciwutleniaczy zawiera Antonówka [1].

Badacze wykazali, że ma ona niemal 4-krotnie więcej polifenoli niż Ligole. W innej zaś publikacji eksperci dowiedli, że zawiera również prawie 2-krotnie więcej tych związków niż Lobo i Idared [2].

Pod względem zawartości przeciwutleniaczy dobrze wypadają też Cortland i Gloster.

Niemniej, tak jak napisałem, każde jabłko będzie dobre, przy czym najlepiej spożywać je ze skórką.

## Obawa przed pestycydami

Według danych opublikowanych przez polskich naukowców – ok. 60% jabłek obecnych na rynku zawiera pozostałości pestycydów, czyli mniej więcej połowa.

Dobra informacja jest z kolei taka, że tylko w 2-3 jabłkach na 100 stwierdza się przekroczenie dopuszczalnego ich poziomu.

W mojej opinii skala tego problemu nie jest na tyle wysoka, żeby zrezygnować ze spożywania jabłek, nawet tych ze skórką.

A ponadto – istnieje sposób, który pozwala na usunięcie znacznej ilości pestycydów z powierzchni jabłek.

Polega on na 15-minutowym moczeniu jabłek w roztworze sody oczyszczonej.

W celu sporządzenia takiego roztworu trzeba rozpuścić 10 g sody oczyszczonej w 1 litrze wody. Gdyby ciekawił Państwa temat tego, jakie są inne sposoby oczyszczania warzyw i owoców, to mogę go poruszyć w całości w którymś z najbliższych Dzienników.

## Co z woskami?

Dla konsumentów pewnym problemem jest też to, że producenci dokonują woskowania jabłek (i nie tylko ich). Wiele osób sądzi, że woski zawierają szkodliwe dla nas składniki.

Najpierw wyjaśnię, czemu służy woskowanie owoców – z punktu widzenia technologa żywności, korzyści jest kilka:

subiektywne polepszenie wyglądu, przedłużenie trwałości, zapewnienie lepszej jędrności czy zwiększenie odporności na obicia oraz spowolnienie dojrzewania.

Zwykle stosuje się woski naturalnego pochodzenia, np.:

- szelak – jest to rodzaj żywicy otrzymywanej z wydzieliny owadów (czerwców);

- wosk carnauba – pozyskuje się go z palmy woskowej.

Niemniej niekiedy są to też substancje syntetyczne.

W każdym razie, woski zwykle są obojętne dla zdrowia, chociaż są znane pojedyncze przypadki uczulenia na składniki w nich obecne.

W moim najnowszym przepiśniku śródziemnomorskim, w części 2 poświęconej polskim wersjom śródziemnomorskich potraw, są też takie z jabłkami, bo to nasz lokalny zdrowy owoc.

——

Przywołana literatura:
[1] M. Czerwonka, B. Waszkiewicz-Robak, Wpływ procesu technologicznego na zawartość związków polifenolowych i aktywność przeciwutleniającą jabłek i przetworów jabłkowych, „Postępy Techniki Przetwórstwa Spożywczego” 2009.

[2] E. Rembiałkowska, E. Hallmann, L. Kaproń, A. Rusaczonek, Ocena wartości przeciwutleniającej oraz zawartości związków bioaktywnych w kremogenach wykonanych z owoców starych i nowych odmian jabłoni, „ŻYWNOŚĆ – Nauka Technologia Jakość” 2007.

