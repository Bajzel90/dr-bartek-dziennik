# Mieszanka przyprawowa do zup, potraw i sosów, która poprawi trawienie

Dzień dobry o poranku,

Przyjęciom, świętom, imprezom zazwyczaj towarzyszy porządnie i smakowicie zastawiony stół.

A gdzie pojawia się taki stół, tam mamy do czynienia z efektem „to jeszcze tylko kawałeczek”. Słowem – przejadanie się i wynikające z tego problemy żołądkowo-jelitowe.

Wtedy pomocna może być domowa mieszanka przyprawowa…

Już na etapie sporządzania potraw – możemy dbać o zapobieganie dolegliwościom ze strony jelit i żołądka, stosując przyprawy.

Korzystając z bogactwa roślin przyprawowych, sporządzam swoje własne mieszanki przypraw. Oto jedna z nich.

## Moja mieszanka przypraw

W jednym z pojemniczków w mojej kuchennej szafce znajduje się następująca mieszanka przyprawowa:

- 1 łyżeczka kurkumy,
- 2 łyżeczki imbiru,
- 1 łyżeczka chili,
- 1 łyżeczka pieprzu,
- 1 łyżeczka kminu rzymskiego,
- 0,5 łyżeczki nasion kolendry,
- 0,5 łyżeczki kardamonu,
- 2-3 szt. goździków,
- 2 liście laurowe,
- 1 łyżka lubczyku.

Tak dobrane przyprawy podkreślą smak potraw oraz sprawdzą się jako _środek_ przeciw dolegliwościom żołądkowo-jelitowym.

**Instrukcja**: wystarczy połączyć z sobą wszystkie składniki, krótko podgrzać je na patelni bez dodatku tłuszczu, przełożyć do młynka i zmielić do uzyskania jednolitej konsystencji.

Tak zrobioną mieszankę przechowujemy w szklanym słoiku i bez dostępu do światła, czyli trzymamy w szafce kuchennej.

I kiedy robimy jakieś danie – mięso, sałatkę, sosy czy zupy, można sięgnąć po taką prozdrowotną mieszankę.

Oczywiście powyższa mieszanka to tylko przykład. Chciałbym, by przykład ten zainspirował Państwa do robienia własnej – według upodobań smakowych i przeznaczenia. Inną można zrobić do dań, inną do sosów, inną do sałatek itd.

## Walory zdrowotne mieszanki

Oto dlaczego taki dobór jest korzystny dla zdrowia na przykładzie kilku przypraw.

- **Kolendra** – zmniejsza napięcie mięśni gładkich jelit, a także dróg żółciowych. Ponadto działa wiatropędnie, pobudza też wydzielanie soku żołądkowego. Może więc pomóc w bólu brzucha wywołanym wzdęciami lub nadmierną fermentacją.

- **Imbir** – działa przeciwwymiotnie, pobudza uwalnianie śliny, soku żołądkowego, trzustkowego i żółci. Ponadto poprawia perystaltykę jelit i działa przeciwzapalnie.

- **Kumin** – wspomaga trawienie poprzez pobudzanie wydzielania enzymów trawiennych i żółci. Działa wiatropędnie i rozkurczowo.

- **Lubczyk** – przyspiesza trawienie, przeciwdziała wzdęciom, a także reguluje właściwą fermentację w jelitach. Pomaga przy wzdęciach i niestrawności, bólu brzucha i braku łaknienia.

- **Liść laurowy** – poprawia on trawienie i przyswajanie składników pokarmowych. Działa żółciotwórczo i żółciopędnie.

