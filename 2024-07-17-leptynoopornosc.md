# Jak zmniejszyć leptynooporność i ułatwić odchudzanie?

Dzień dobry o poranku,

Pracą naszego organizmu w dużej mierze sterują różne hormony.

Jeśli przestaną one prawidłowo funkcjonować, to ściąga to na nas szereg problemów zdrowotnych.

Ważne więc, by mieć hormony pod kontrolą. Dziś o jednym z nich.

## Hormon regulujący apetyt

Jednym z ważniejszych hormonów mających wpływ na masę ciała jest leptyna.

Leptyna działa na podwzgórze w mózgu (ośrodek głodu i sytości) i w ten sposób zmniejsza apetyt oraz pobudza zużycie energii.

Dzięki temu mechanizmowi – hormon ten zapobiega spożywaniu dużych ilości pokarmu, które sprzyjają nadwadze i otyłości.

Przy niskim zaś poziomie leptyny odczuwamy większy głód (uczucie to nie jest skutecznie blokowane), przez co chętniej sięgamy po jedzenie.

## Oporność na leptynę

Niekiedy zdarza się tak, że mamy podwyższony poziom leptyny, a okazuje się, że przybieramy na masie ciała. Z czego to wynika?

Otóż niektórzy z nas zmagają się z tzw. leptynoopornością. Jest to stan, w którym pomimo odpowiedniego poziomu leptyny, hormon ten nie działa prawidłowo. A wynika to między innymi z tego, że receptory, które łączą się z leptyną, przestają być na nią wrażliwe.

W efekcie, mamy wysoki poziom leptyny, a jednocześnie czujemy większy głód, którzy sprzyja wzrostowi masy ciała.

Jest to zjawisko, które możemy porównać np. z inulinoopornością.

## Skutki leptynooporności

Wskutek nadmiernego wzrostu poziomu leptyny i oporności na jej działanie, osoby dotknięte tym problemem ciągle czują się głodne.

To właśnie oporność na leptynę może być jednym z czynników odpowiedzialnych za to, że tak trudno jest nam schudnąć.

A co więcej, podwyższona leptyna związana z leptynoopornością może być również przyczyną rozwoju chorób, w tym np. schorzeń sercowo-naczyniowych, nowotworów czy cukrzycy typu 2.

Stąd warto trzymać się kilku podstawowych zasad, które pozwolą złagodzić ten problem…

## Jak zmniejszyć leptynooporność

Zjawisko oporności na leptynę jest wciąż badane i obecnie nie ma oficjalnych rekomendacji co do działań wobec tego problemu.

Niemniej na podstawie przeglądu literatury przygotowałem kilka wskazówek, które mogą okazać się pomocne:

1. stosuj dietę przeciwzapalną;
2. unikaj długotrwałych głodówek;
3. stopniowo obniżaj kaloryczność swojej diety;
4. włącz do jadłospisu produkty bogate w błonnik;
5. ogranicz sięganie po żywność wysokoprzetworzoną;
6. zredukuj poziom trójglicerydów;
7. bądź aktywny fizycznie;
8. zadbaj o dobrą jakość snu;
9. praktykuj techniki rozładowujące stres.

Jeśli chodzi o aspekty żywieniowe – zarówno te wyżej wymienione, jak i kilka jeszcze innych, to pomocny będzie mój e-book z gotową dietą śródziemnomorską w polskiej wersji.

dr Bartek Kulczyński