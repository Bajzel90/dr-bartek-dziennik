# Prozdrowotna praktyka shinrin-yoku, czyli o kąpielach leśnych i uważności.

Dzień dobry o poranku,

„Z hucznego śniadania wyszli na uroczysty obrzęd grzybobrania”, pisał Mickiewicz w Panu Tadeuszu.

Grzyby to całkiem dobry pretekst, by wychodzić do lasu na spacer jesienią, w końcu jest to odżywcze pożywienie.

Ale jeżeli nie lubimy zbierać grzybów, to jest jeszcze inny pretekst, żeby regularnie spacerować po lesie także jesienną porą…

## Kąpiel leśna

W 1982 .r japoński minister rolnictwa – Tomohide Akiyama – ukuł określenie „kąpieli leśnej” (z jap. shinrin-yoku).

Metafora kąpiel leśna nawiązuje do zanurzenia się w wodzie, czyli polega na głębokim zanurzeniu się w atmosferę leśną swoimi wszystkimi zmysłami oraz świadomym, uważnym obcowaniu z naturą podczas spokojnego spaceru.

Ta prozdrowotna praktyka to odpowiedź na rosnący poziom stresu związanego z intensywnym trybem życia mieszkańców miast i na potrzeby odbudowania więzi człowieka z naturą.

Celem kąpieli leśnej jest ekspozycja na środowisko leśne poprzez właśnie świadome, spokojne przebywanie w naturze.

Bez pośpiechu i przede wszystkim bez korzystania z urządzeń. Nie traktujemy więc kąpieli leśnych jak ćwiczenia czy wyzwania, a jako sposób na relaks, regenerację, odnalezienie harmonii.

Można też to ująć tak: kąpiel leśna to również sposób na powrót do miejsca, w którym zdajemy się rzadko przebywać – tu i teraz.

A zatem – praktyka uważności. Gdzieś przeczytałem interesujące porównanie do zmywania naczyń, choć na pierwszy rzut oka może się to wydać dziwne, a nawet głupie.

Otóż wiele osób nie umie zmywać naczyń. Zmywając naczynia, są oni bowiem myślami gdzieś indziej. Gdzieś w przeszłości, myśląc o tym, co się wydarzyło. Lub gdzieś w przyszłości, rozmyślając o tym, co będzie, jak to będzie, czy co muszą zaraz zrobić. Słowem, nie są tu i teraz. Brakuje im uważności, zanurzenia się w czynność, którą wykonują. Zmywanie naczyń to pewna ilustracja, bo równie dobrze może chodzić o każdą czynność – ważną lub błahą.

I o to także chodzi w kąpieli leśnej – o całkowite zanurzenie się w środowisku leśnym. O uważność podczas kontaktu z naturą. Teraz to rozwinę.

## Główne zasady kąpieli leśnej

Kąpiel leśna nie polega na ćwiczeniach fizycznych, ani forsownym spacerze, lecz na powolnym, uważnym przebywaniu w lesie.

To forma medytacji w ruchu, w której liczy się jest otwieranie oraz zaangażowanie wszystkich zmysłów na otaczającą naturę, będąc tu i teraz, odczuwając harmonię z otoczeniem.

Kluczowe jest zwrócenie uwagi na detale natury:

szum liści, śpiew ptaków, dźwięk łamiących się gałązek pod stopami, zapachy mchu i zbutwiałych liści, zapach sosnowych świeżych igieł, odczucie stąpnięcia na korzenie pod stopami, subtelne muśnięcia gałązek, liści czy igieł przy przechodzeniu przez leśne ścieżki itd.

Filozofia shinrin-yoku nie ma konkretnego celu. Doświadczanie jest celem. Bycie w lesie bez pośpiechu, pozwalając sobie na relaksację.

## Korzyści zdrowotne

z praktykowania tej filozofii są szerokie.

Kąpiel leśna wpisuje się w szersze nurty filozoficzne związane z ekoterapią, która postuluje, że kontakt z naturą ma fundamentalne znaczenie dla zdrowia i dobrego samopoczucia człowieka.

Jest to powrót do pierwotnej więzi, jaką człowiek miał z przyrodą, zanim zaczął dominować nad środowiskiem naturalnym.

Literatura fachowa wskazuje, że kąpiele leśne przynoszą wiele dobrego naszemu organizmowi:

wspierają układ odpornościowy, redukują ciśnienie tętnicze, obniżają sztywność tętnic, łagodzą objawy depresji, niepokój i napięcie psychiczne, obniżają poziom kortyzolu, zmniejszają stany zapalne.

Dla mnie jest to przyjemna forma odprężenia i praktyki uważności, zawsze nie mogę się doczekać spacerów po lesie.