# Ratunek dla „leniwych” jelit, czyli śliwki, inulina i herbatki ziołowe.

Dzień dobry o poranku,

to problem nieco krępujący, ale powszechny, dlatego nie powinno się go przemilczać.

**Zaparcia** – potrafią one obniżyć nastrój, wpłynąć na komfort życia oraz sygnalizować, że nasze jelita potrzebują uwagi.

Z kolei ignorowanie tego problemu może prowadzić do większych kłopotów zdrowotnych.

Jak więc uregulować pracę jelit i złagodzić zaparcia lub całkowicie się ich pozbyć? Oto kilka sposobów, które powinny pomóc.

## Suszone śliwki i sok

Według przeprowadzonych badań – spożywanie suszonych śliwek zwiększa częstotliwość oddawania stolca. Ale podobny efekt można uzyskać, kiedy namoczymy je w wodzie, a następnie wypijemy tak przygotowany sok.

Z czego wynika łagodne działanie przeczyszczające śliwek?

Prawdopodobnie z wysokiej zawartości sorbitolu, bo składnik ten przyciąga wodę do światła jelita. A zwiększenie zawartości wody w stolcu zmiękcza go, co ułatwia wypróżnienie.

## Żywność fermentowana

W uregulowaniu pracy jelit doskonale sprawdzą się też wszelkiego rodzaju kiszonki, jak i fermentowane produkty mleczne – np. kefir, maślanka. Bakterie i składniki pokarmowe znajdujące się w tychże produktach pobudzają perystaltykę (ruchliwość) jelit, dzięki czemu przywracają naturalny rytm wypróżnień.

## Probiotyki

Skoro mowa o bakteriach, to muszę wspomnieć też o probiotykach, czyli preparatach zawierających dobroczynne kultury bakterii.

Literatura fachowa potwierdza, że stosowanie probiotyków jest skuteczne w uregulowaniu pracy jelit. Dlatego też jeśli inne metody zawodzą, warto sprawdzić na sobie, czy zastosowanie probiotyków nie okaże się czasem skuteczne.

## Inulina

To naturalny prebiotyk pobudzający do rozwoju bakterie jelitowe. A jak wspomniałem – korzystne dla zdrowia bakterie zamieszkujące jelita zmniejszają zaparcia.

Inulinę można dostać w formie proszku. Pozyskuje się go z cykorii zazwyczaj. Stosuje się ją jako dodatek do różnych potraw. Można ją wsypać do kawy, herbaty, soku, kefiru. Ponadto można ją dodać do sałatki, deseru, owsianki czy sosu.

## Nawodnienie

Dostarczanie odpowiednich ilości płynów jest ważne, aby poradzić sobie z zaparciami.

Woda wpływa na objętość stolca, zaś większa objętość sprzyja jego przesuwaniu przez jelita. Nawodnione jelita mogą więc efektywnie przetwarzać i usuwać resztki pokarmowe, zmniejszając tym samym ryzyko zaparć.

Warto więc sięgać po różnego rodzaju napoje – herbatę, wodę, soki warzywne i owocowe, koktajle, zupy, jogurty pitne itd.

## Herbatki ziołowe

W walce z zaparciami przydadzą się też napary i odwary z roślin o udowodnionym działaniu przeczyszczającym.

Warto tu polecić przede wszystkim surowce zielarskie takie, jak:

owoc jarzębiny, korzeń prawoślazu, kora kruszyny.

W Dzienniku z [17 października 2024](./2024-10-17-4-ziola-na-zaparcia.md) pisałem, jak sporządzić sobie napary i odwary z tych ziół.