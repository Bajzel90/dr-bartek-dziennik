# Chyba nie przesadziłem w tytule: 5 mniej znanych zdrowych produktów

Dzień dobry o poranku,

wskażę dziś Państwu produkty, którymi warto się zainteresować, lecz które pozostają w cieniu – mimo bogactwa witamin, związków mineralnych i unikalnych właściwości.

Są to mało popularne perełki – trochę przez mniejszą dostępność, trochę przez brak świadomości, trochę przez ich specyficzny smak.

Ale warto zwrócić na nie uwagę. Mogą bowiem znacząco poprawić zdrowie i przyczynić się do urozmaicenia codziennej diety.

## Sfermentowany czosnek

Czyli czosnek powstały w wyniku fermentacji świeżego czosnku w kontrolowanych warunkach, przy wysokiej temperaturze i dużej wilgotności.

Poza tym, że przybiera on czarny kolor, to dodatkowo jego smak staje się nieco słodki, a ostrość zanika. Z tego względu jest dobrą alternatywą dla zwykłego czosnku w przypadku niektórych osób.

Mimo tego, że w trakcie fermentacji dochodzi do utraty allicyny – najbardziej znanego składnika obecnego w czosnku – to powstają inne związki siarki, które również mają korzyści zdrowotne.

Prace naukowe wskazują, że czosnek fermentowany m.in. obniża ciśnienie krwi i chroni przed miażdżycą.

## Amarantus

Inaczej szarłat.

Jest to pseudozboże pochodzące z Ameryki Środkowej, które coraz częściej jest doceniane ze względu na wysoką wartość odżywczą.

W 1 standardowej porcji (60 g suchych ziaren) znajdują się m.in.:

- białko – 8,2 g,
- błonnik – 4,0 g,
- wapń – 95,5 mg,
- żelazo – 6,5 mg,
- magnez – 150 mg,
- potas – 305 mg,
- cynk – 1,75 mg.

Ponadto amarantus jest bezglutenowy.

Ugotowany amarantus idealnie sprawdza się jako dodatek do dań, podobnie jak ryż czy kasze. Można stosować go jako składnik m.in. sałatek, zup, gulaszu, placków, zapiekanek, a nawet puddingów.

## Czarna rzepa

To warzywo korzeniowe o niemal czarnej skórce i białym miąższu. Jest to odmiana rzodkwi, która wyróżnia się intensywnym, ostrym smakiem, podobnym do rzodkiewki, ale znacznie mocniejszym i bardziej pieprznym.

Czarna rzodkiew to dobre źródło glukozynolanów, czyli związków o działaniu przeciwnowotworowym, a także antocyjanów, potasu i witaminy C.

Warzywo to działa wiatropędnie, odtruwająco, żółciopędnie oraz przeciwreumatycznie.

## Czarny ryż

Był on kiedyś nazywany „zakazanym ryżem”, gdyż w starożytnych Chinach zarezerwowany był tylko dla cesarza i jego dworu. Był tak cenny, że jego spożywanie było zakazane dla innych osób. Dzisiaj każdy może go kupić i cieszyć się jego wyjątkowym smakiem.

Ryż ten zawiera wysokie ilości antocyjanów. Są to związki, których spożycie wiąże się z wieloma korzyściami zdrowotnymi, w tym:

zmniejszeniem stanów zapalnych, usprawnieniem krążenia, redukcją poziomu trójglicerydów, zapobieganiem miażdżycy.

## Topinambur

Jest nazywany również słonecznikiem bulwiastym.

Zawiera on wyjątkowy związek – inulinę. Jest to substancja, która odżywia dobroczynne bakterie obecne w jelitach, i która ma wiele właściwości zdrowotnych:

obniża poziom glukozy we krwi, redukuje poziom kwasu moczowego i trójglicerydów, usprawnia pracę jelit, zwiększa wchłanianie magnezu i cynku z przewodu pokarmowego.

Topinambur można stosować jako zamiennik ziemniaków, w tym można zrobić z niego puree, jak i można przygotować na jego bazie zupę krem, chipsy warzywne, frytki czy placki.

