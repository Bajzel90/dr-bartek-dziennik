# Które soki warzywne warto pić? Na te 3 warto zwrócić uwagę

Dzień dobry o poranku,

w kontekście zdrowia warto podkreślić, że soki warzywne zwykle zawierają dużo mniej cukru, niż soki otrzymane z owoców.

Przykład – szklanka soku jabłkowego dostarcza 25 g cukru. A ilość cukru w takiej samej objętości soków warzywnych wygląda tak:

pomidorowy – 7,5 g, marchwiowy – 17,5 g, z buraków – 20 g, z selera naciowego – 5,5 g, z kapusty kiszonej – 5 g.

To pewna przewaga soków warzywnych nad owocowymi, ale…

Proces produkcji soków warzywnych – tak samo jak owocowych – powoduje częściową utratę cennych składników, w tym błonnika i antyoksydantów.

Jeśli o antyoksydanty chodzi, to jeszcze większą ich stratę mamy w sokach warzywnych poddawanych pasteryzacji. A niestety znaczna część gotowych soków warzywnych jest pasteryzowana.

Nie oznacza to, że wszystkie soki warzywne są zawsze dużo gorsze pod względem wartości odżywczych niż całe warzywa…

## 3 najzdrowsze soki warzywne

Chcąc włączyć soki warzywne do jadłospisu, warto uwagę zwrócić zwłaszcza na te 3: marchwiowy, pomidorowy i z buraków.

Oto jakich efektów zdrowotnych można po nich oczekiwać.

## Sok marchwiowy

Dobre źródło beta-karotenu – dzięki procesowi produkcji beta-karoten ze świeżej marchwi uwalnia się z połączeń komórkowych, przez co staje lepiej dostępny dla naszego organizmu.

Beta-karoten ma kilka potwierdzonych właściwości:

- zapobiega rozwojowi zaćmy;

- chroni przed rozwojem choroby Parkinsona;

- wzmacnia kości, zmniejszając ryzyko osteoporozy.

Zwrócę uwagę: dużo gotowych soków marchwiowych występuje w połączeniu z sokiem jabłkowym. Lepiej wybierać z samej marchwi.

## Sok pomidorowy

Obfituje w likopen. Likopen to wysoce prozdrowotny składnik z grupy karotenoidów, który – podobnie jak beta-karoten – lepiej się przyswajalny w formie soku, aniżeli świeżych pomidorów.

Według literatury 1 szklanka soku pomidorowego zawiera mniej więcej tyle samo likopenu, co aż 0,5-1 kg świeżych pomidorów.

Likopen ma z kolei szerokie działanie prozdrowotne:

chroni przed udarami mózgu, chorobą niedokrwienną serca, zwiększa jakość nasienia u mężczyzn, zmniejsza ryzyko raka prostaty, sprzyja dłuższemu zachowaniu mocniejszych kości, spowalnia starzenie się skóry, zmniejsza zachorowalność na chorobę Alzheimera.

Gotowy sok pomidorowy często jest dosalany. Warto wybierać ten o jak najniższej zawartości sodu.

## Sok z buraków

Istnieje wiele prac naukowych, które potwierdzają jego korzystny efekt na zdrowie.

Obniża ciśnienie tętnicze, zmniejsza sztywność tętnic, usprawnia pracę mózgu, a także usprawnia pracę mięśni.

Z kolei sok z buraków kiszonych zawiera niemal 3-krotnie mniej cukru niż zwykły sok buraczany (ok. 7,5 g w szklance).

Podsumuję: warto włączać do jadłospisu soki warzywne, głównie świeżo wyciskane, niepasteryzowane. Zwłaszcza powyższe trzy. I jak ze wszystkim – w ilości umiarkowanej.

Postawą powinny być natomiast świeże warzywa i owoce. Moje gotowe jadłospisy nastawione na poprawę zdrowia i wycofywanie chorób dietozależnych zawierają smaczne i proste przepisy, które zarazem są kreatywne i przez to zachęcają do większego spożycia owoców i warzyw.

dr Bartek Kulczyński

