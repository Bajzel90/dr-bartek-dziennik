# 4 świeże zioła w sierpniu dla zdrowia.

Dzień dobry o poranku,

sierpień to zwykle szczyt sezonu, a nawet powoli jego końcówka, jeśli chodzi o zbiór wielu cennych roślin zielarskich. I podam teraz, które zioła możemy zbierać właśnie w tym miesiącu.

## Drapacz lekarski

W sierpniu zbiera się górne części pędów drapacza w okresie jego rozkwitania. Ziele drapacza przede wszystkim dla osób, które mają problemy z układem pokarmowym, ponieważ:

- pobudza apetyt;
- zwiększa wydzielanie soku żołądkowego;
- zmniejsza nadmierną fermentację w jelitach.

Drapacz lekarski jest też dość często polecany osobom starszym z zanikowym nieżytem błony śluzowej żołądka i jelit.

Ziele drapacza wykorzystujemy do przygotowania odwaru:

łyżkę surowca zalewa się szklanką gorącej wody, ogrzewa do wrzenia i utrzymuje pod przykryciem przez 5 min. Po 10 min odwar się przecedza.

Zalecane stosowanie to 1 szklanka odwaru 2 razy dziennie, na ok. pół godziny przed posiłkiem.

## Rumianek pospolity

Surowcem zielarskim tej rośliny są kwiaty. Są zwłaszcza cenne dla naszego układu trawiennego, ponieważ:

- łagodzą stan zapalny w przewodzie pokarmowym;
- poprawiają perystaltykę (pracę) jelit;
- działają wiatropędnie i zapobiegają wzdęciom.

Sprawdzą się więc u osób z nieżytem żołądka i jelit.

Warto wiedzieć, że rumianek można stosować także zewnętrznie:

na żylaki kończyn dolnych i odbytu, w przypadku owrzodzeń skóry, jako środek do higieny jamy ustnej i w nieżycie nosa.

Do tego rumianek ma łagodne działanie uspokajające. Stosowanie doustne i zewnętrzne polega na przygotowaniu naparu:

łyżkę suszonych kwiatów zalewa się szklanką wrzątku – po czym zaparza pod przykryciem kwadrans i odcedza.

Zaleca się 1/4 szklanki 4 razy dziennie między posiłkami.

## Szałwia lekarska

Szałwia wykazuje szereg właściwości zdrowotnych:

- zmniejsza nadmierne pocenie się;
- zmniejsza przepuszczalność drobnych naczyń krwionośnych;
- pobudza wydzielanie soku żołądkowego;
- działa wiatropędnie;
- pomaga neutralizować toksyny bakteryjne.

U niektórych osób szałwia może też istotnie obniżyć poziom cukru we krwi, stąd jest dobrym wyborem dla osób z cukrzycą.

Surowcem zielarskim szałwii są liście, z których robi się napar:

łyżkę liści zalewa się szklanką gorącej wody i pozostawia na około 15 min, po czym przecedza.

Tak przygotowany napar najlepiej spożywać 2 razy dziennie.

## Skrzyp polny

Ziele skrzypu polnego jest bardzo dobrym źródłem krzemu, czyli pierwiastka, który wzmacnia stawy, kości, ścięgna i skórę.

Regularne stosowanie skrzypu może przynieść kilka korzyści:

- poprawia elastyczność i sprężystość skóry i włosów;
- przyspiesza gojenie się ran;
- nasila produkcję kolagenu i wzmacnia kości;
- redukuje skurczowe i rozkurczowe ciśnienie krwi;
- ma działanie przeciwmiażdżycowe;
- hamuje gromadzenie się aluminium w organizmie;
- łagodzi stany zapalne w przypadku chorób stawów.

Ze skrzypu polnego warto zrobić odwar:

2 łyżki ziela zalewa się 1,5 szklanką wody i gotuje przez 10 min, a następnie przecedza i przelewa do termosu.

Odwar ze skrzypu zaleca się spożywać w ilości 0,5 szklanki 4 razy dziennie między posiłkami.

## Na koniec uwaga

Proszę pamiętać o tym, że pomimo wielu właściwości zdrowotnych ziół, mogą mieć one pewne skutki uboczne. Przed ich stosowaniem należy dokładnie zapoznać się z przeciwwskazaniami do spożycia – powtarzam to za każdym razem, gdy piszę o ziołach, bo to istotne.

