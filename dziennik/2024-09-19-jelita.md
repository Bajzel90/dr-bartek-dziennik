# Od trawienia do nastroju, czyli jak jelita regulują pracę naszego organizmu

Dzień dobry o poranku,

moją misją jest pisać i mówić o tym, co wg mojej najlepszej wiedzy jest optymalne i najważniejsze dla utrzymania zdrowia.

Na pewno pierwszoplanową rolę w spektaklu zdrowia odgrywają jelita. Odpowiadają za funkcjonowanie niemal całego organizmu.

W światku naukowym są one nazywane „drugim mózgiem” i zaraz wyjaśnię Państwu dlaczego.

## Jelita są wyposażone we własny

układ nerwowy. Nie każdy wie o tym, że jelita zawierają neurony zdolne do kontrolowania wielu procesów, w tym m.in.:

- wydzielania enzymów trawiennych;

- regulowania motoryki (ruchu) jelit;

- odczuwania bodźców chemicznych i mechanicznych.

Te komórki nerwowe obecne w jelitach tworzą tzw. jelitowy układ nerwowy. Komórek nerwowych w jelitach jest od 200 do 600 mln, dlatego mówi się, że jelita to nasz drugi mózg.

Zwykle mówi się, że mózg kontroluje pracę całego organizmu. Jak się okazuje – w wielu kwestiach jelitowy układ nerwowy działa niezależnie od ośrodkowego układu nerwowego. A zatem – w pewnym stopniu jest on sam sobie sterem poza kontrolą mózgu.

## Interesujące jest też to, że

w jelitach powstają neuroprzekaźniki.

Czy kojarzą Państwo neuroprzekaźnik o nazwie serotonina? Jest ona potocznie nazywana hormonem szczęścia, ponieważ reguluje nasz nastrój. A literatura fachowa wskazuje, że nawet ponad 90% serotoniny zgromadzonej w organizmie powstaje w jelitach.

W jelitach powstają jeszcze inne neuroprzekaźniki, np. dopamina, acetylocholina, kwas gamma-aminomasłowy (GABA).

Co ważne, neuroprzekaźniki wyprodukowane w jelitach oddziałują na mózg, regulując w ten sposób jego pracę.

## Bakterie jelitowe a mózg

Innym argumentem potwierdzającym słuszność stwierdzenia, że „jelita są drugim mózgiem”, jest obecność w jelitach bakterii, które również wpływają na funkcjonowanie samego mózgu.

## Jak to się odbywa?

Otóż korzystne bakterie jelitowe uczestniczą w produkcji podanych neuroprzekaźników. Plus: wytwarzają substancje neuroaktywne, w tym maślan, octan, propionian – które regulują działanie mózgu.

W rezultacie, jeśli mamy zdrową mikrobiotę (określaną też czasem jako mikroflora jelit), sprzyja to zdrowiu w szerokim zakresie:

poprawa nastroju, zmniejszenie stanów lękowych, regulacja odczuwania stresu, zapobieganie stanom zapalnym w mózgu czy wzmacnianie bariery krew-mózg – co chroni ten narząd przed przedostawaniem się do niego toksyn.

Oczywiście kierunków działania naszej mikrobioty jelitowej jest o wiele więcej. Podałem te mające ścisły związek z kondycją mózgu.

Tym Dziennikiem chciałem podkreślić, jak istotne jest dbanie o skład bakterii zamieszkujących jelit i ogólnie o całe nasze jelita.

Jelita to prawdziwe centrum dowodzenia zdrowiem. Gdy utracą one zdolność do prawidłowego zarządzania różnymi procesami, skutkuje to wystąpieniem różnych chorób, nie tylko tych związanych stricte z układem pokarmowym.

O tym, co jeść dla zdrowia jelit, czego w diecie i stylu życia unikać, żeby dbać o ich kondycję, było już kilka Dzienników oraz filmów – i będzie oczywiście więcej.

