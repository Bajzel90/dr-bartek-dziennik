# Akupunktura w świetle obecnej wiedzy naukowej. Czy warto ją rozważyć?

Dzień dobry o poranku,

akupunktura wywodzi się z medycyny chińskiej (skrót: TCM).

A polega na wkłuwaniu cienkich igieł w określone punkty na ciele człowieka. To z kolei ma wywoływać konkretne efekty zdrowotne.

Czy metoda ta jest warta rozważenia? Oto moja krótka analiza.

## Akupunktura okiem współczesnej nauki

Stosunkowo do niedawna akupunktura wzbudzała kontrowersje i emocje w środowisku naukowców i lekarzy.

Jednak obecnie coraz więcej ekspertów dostrzega jej przydatność we wspomaganiu leczenia różnych chorób.

W jednej z publikacji naukowych [1] możemy przeczytać:

Niektóre metody medycyny niekonwencjonalnej zyskują coraz więcej zwolenników nie tylko wśród pacjentów, ale także lekarzy. Jedną z nich jest akupunktura, która w wielu krajach została oficjalnie uznana przez służbę zdrowia.

Dalej zaś:

Następuje powolny proces jej integracji ze współczesnymi metodami zachodniej medycyny. Takie działanie jest uzasadnione m.in. tym, że mimo wybitnych osiągnięć w diagnostyce i leczeniu chorób, medycyna tradycyjna nadal nie potrafi skutecznie radzić sobie z wieloma chorobami, w których akupunktura może przynieść skuteczną pomoc.

Według wielu naukowców stymulacja punktów akupunkturowych powoduje pewne zmiany w układzie hormonalnym – np. zwiększa uwalnianie niektórych hormonów i neuroprzekaźników, co wpływa na funkcjonowanie tkanek i narządów.

## Na co może pomóc?

Literatura fachowa z ostatnich lat dość jednoznacznie potwierdza, że akupunktura rzeczywiście może być pomocna przy różnych dolegliwościach.

Badania naukowe, do których dotarłem, potwierdzają skuteczność akupunktury w zakresie m.in.:

- zmniejszenia bólu pleców (szczególnie bólu krzyża);
- złagodzenia bezsenności;
- wspomagania leczenia objawów depresyjnych;
- walki z bólami migrenowymi;
- poprawy jakości życia osób z astmą;
- złagodzenia bólu stawów u osób z RZS;
- usprawnienia sprawności umysłowej u osób z demencją;

Bazując na analizie aktualnej literatury naukowej, podsumuję tak: akupunktura jest wartościową metodą wspomagania leczenia wybranych dolegliwości. Uważam, że gdy konwencjonalne metody czy dietoterapia nie przynoszą oczekiwanych rezultatów, to warto rozważyć wypróbowanie akupunktury.

Dodam tu: dobrze jest poszukać sprawdzonego specjalisty, gdyż skuteczność akupunktury jest bardzo uzależniona od umiejętności osoby przeprowadzającej zabieg.