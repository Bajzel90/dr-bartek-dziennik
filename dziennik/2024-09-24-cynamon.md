# O dobrej dla zdrowia przyprawie – jej działanie potwierdza wiele badań

Dzień dobry o poranku,

jest to przyprawa nie tylko aromatyczna. Potrafi być także bardzo dobrym wsparciem dla zdrowia. A chodzi o cynamon. O nim dziś.

## Jaki cynamon wybrać?

Zacznijmy właśnie od tego – jaki gatunek cynamonu jest najlepszy (dla wspierania zdrowia). Najczęściej dostępne są dwa gatunki:

1. cynamon cejloński (Cinnamomum zeylanicum) – inaczej nazywany cynamonem prawdziwym.

2. cynamon chiński (Cinnamomum Cassia) – nazywany też cynamonem wonnym.

Mając możliwość wyboru – lepszy będzie cynamon cejloński, bo zawiera zdecydowanie mniej kumaryn – składników potencjalnie szkodliwych dla wątroby. Cynamon chiński z kolei cechuje się ich wysokim poziomem.

I ta informacja jest szczególnie ważna dla osób, które na co dzień sięgają po większe ilości cynamonu z myślą o wsparciu zdrowia. A jeśli używamy cynamonu tylko od święta – to nie trzeba zaprzątać sobie tym głowy.

Problem w tym, że większość cynamonów w marketach nie ma na opakowaniu informacji, jaki to konkretni gatunek. Dlatego też, jeśli zaczną Państwo używać cynamonu w większych ilościach (a warto), to dobrze upewnić się, że to właśnie cynamon cejloński.

## Przełożenie na zdrowie

Literatura fachowa obfituje w opracowania naukowe, dowodzące szerokich właściwości cynamonu.

Oto najważniejsze korzyści z jego regularnego stosowania:

- obniżenie poziomu glukozy we krwi (o 11 mg/dl);

- złagodzenie insulinooporności;

- redukcję skurczowego (o 5 mm Hg), a także rozkurczowego ciśnienia krwi (o 3,5 mm Hg);

- obniżenie stężenia trójglicerydów (o 16 mg/dl);

- zmniejszenie nasilenia reumatoidalnego zapalenia stawów;

- spowolnienie starzenia się mózgu;

- zmniejszenie ryzyka występowania migreny.

Warto zatem na poważnie rozważyć cynamon jako element swojej diety, zwłaszcza że zastosowań nie brakuje…

## Jak stosować cynamon?

Wielu osobom, w tym mi, cynamon kojarzy się z jabłkami i w ogóle produktami na ich bazie.

Ale jest to przyprawa o bardziej wszechstronnym zastosowaniu – poza jabłkami dobrze komponuje się np. z (w nawiasie pomysły):

- dynią (zupa krem z dyni z cynamonem);

- gruszkami (gruszki pieczone z miodem i cynamonem);

- bananami (owsianka z bananem i cynamonem);

- orzechami (orzechy prażone z cynamonem oraz odrobiną miodu);

- kawą (cynamonowe latte).

Ciekawy duet tworzą też cynamon + kefir. A jest to zaskakująco harmonijne połączenie – łączące orzeźwiający, kwaskowaty smak kefiru z ciepłym, korzennym aromatem cynamonu.

Kefir sam w sobie jest wsparciem dla zdrowia, a co dopiero, gdy go połączymy z innymi prozdrowotnymi składnikami (np. cynamonem).

