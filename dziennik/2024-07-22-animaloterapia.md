# Animaloterapia. Co o niej wiemy?

Dzień dobry o poranku,

nie wyobrażam sobie życia bez towarzystwa zwierząt.

Skąd taki temat? Chciałem zwrócić Państwu uwagę, że poza więzią samą w sobie, kontakt ze zwierzętami szeroko służy zdrowiu…

## Terapia dzięki zwierzętom

Już w starożytnym Egipcie, Grecji, a także Rzymie ludzie doceniali pozytywny wpływ zwierząt na zdrowie i samopoczucie.

Ale dopiero w latach 60. ubiegłego wieku zaczęto o wiele bardziej interesować się animaloterapią (terapią z udziałem zwierząt).

To właśnie w tym okresie amerykański psychiatra Boris Levinson zaczął formalnie badać wpływ kontaktu ze zwierzętami na terapię dzieci z zaburzeniami emocjonalnymi i psychicznymi.

Levinson przypadkowo odkrył, że jego pies pomagał w nawiązywaniu kontaktu z pacjentami. To doświadczenie zapoczątkowało badania nad terapią z udziałem zwierząt.

Korzyści dla zdrowia psychicznego

Interakcje zwierząt z pacjentami przekładają się pozytywnie na wiele aspektów zdrowia. W jednej z polskich publikacji naukowych jej autorzy napisali wprost [1]:

Działanie kontaktu ze zwierzętami na psychikę osób chorych i niepełnosprawnych jest nie do przecenienia.

Badacze wielokrotnie dowiedli, że kontakt ze zwierzętami – czy to poprzez jazdę konną, zabawę z psami czy opiekę nad zwierzętami hodowlanymi – przekłada się korzystnie na zdrowie psychiczne w wielu aspektach:

większe poczucie własnej wartości, poprawa samopoczucia, mniejsze odczuwanie stresu, większa pewność siebie, a także łagodzenie objawów depresyjnych i przyspieszenie powrotu do równowagi psychicznej po trudnych wydarzeniach.

## Inne korzyści animaloterapii

Poza sferą psychiczną, interakcje ze zwierzętami wiążą się także z szerszym działaniem prozdrowotnym:

1. Zwierzęta mogą być pomocne w terapii zajęciowej i fizjoterapii, wspomagając proces rehabilitacji m.in. po urazach.

2. Interakcje ze zwierzętami mogą pomóc rozwijać umiejętności społeczne, zwłaszcza u dzieci z zaburzeniami rozwoju.

3. Zwierzęta mogą zapewnić towarzystwo osobom starszym, co pomaga w walce z uczuciem samotności i izolacji.

4. Interakcje ze zwierzętami mogą pomagać dzieciom rozwijać empatię, odpowiedzialność i inne pozytywne cech charakteru.

5. Zwierzęta, zwłaszcza psy, mogą zachęcać do aktywności, takiej jak spacery czy zabawa, co wspomaga rozwój fizyczny.

Zalet animaloterapii można by wymienić o wiele więcej.

Zakończę, cytując fragment pracy pt. Terapie z udziałem zwierząt w leczeniu i rehabilitacji chorych i niepełnosprawnych:

Obcowanie ze zwierzętami jest bardzo ważne dla każdego człowieka, zwłaszcza dla osób chorych i niepełnosprawnych.

dr Bartek Kulczyński

Przywołana literatura:

[1] K. Chmiel, Z. Kubińska, T. Derewiecki, Terapie z udziałem zwierząt w rehabilitacji różnych form niepełnosprawności, „Problemy Higieny i Epidemiologii” 2014.

