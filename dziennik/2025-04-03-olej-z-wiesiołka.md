# Co dla zdrowia robi 1 łyżeczka dziennie oleju z wiesiołka?

Dzień dobry o poranku,

nierafinowane oleje roślinne są wartościowym elementem zdrowej diety człowieka.

Ale każdy cechuje się różnymi właściwościami – zatem wybierając konkretny olej, warto dopasować go do potrzeb swojego organizmu.

I dziś przybliżę Państwu, w czym i komu pomoże olej z wiesiołka.

## Dobry dla serca

Olej z wiesiołka to świetny wybór dla osób, które pragną poprawić kondycję układu krążenia – ponieważ w aż 70% składa się z kwasu linolowego.

Badania naukowe dowodzą, że osoby, które dostarczają duże ilości kwasu linolowego, rzadziej chorują na chorobę wieńcową (o 15%) i rzadziej umierają przedwcześnie przez choroby układu krążenia.

Do tego, jak wykazano, olej ten może obniżyć trójglicerydy nawet o niecałe 40 mg/dL, dzięki czemu działa przeciwmiażdżycowo.

## Wsparcie dla stawów

Omawiany olej zawiera kwas gamma-linolenowy. Występuje on w zaledwie kilku produktach spożywczych, zatem można powiedzieć, że jest to unikalny związek. Co ważne, składnik ten wykazuje silne właściwości przeciwzapalne.

A dzięki gaszeniu stanów zapalnych, olej z wiesiołka łagodzi ból i zmniejsza sztywność poranną stawów. Dlatego jeśli mają Państwo problemy ze stawami, to warto wypróbować działanie tego oleju.

## Pomoc w menopauzie

Jakbym miał wskazać jeden olej, który szczególnie będzie pomocny kobietom w okresie menopauzy, byłby to właśnie olej z wiesiołka.

Naukowcy potwierdzili, że w przypadku kobiet, działanie tego oleju jest szerokie:

łagodzi uderzenia gorąca, zmniejsza częstotliwość i nasilenie nocnych potów, poprawia nastrój, zmniejsza drażliwość.

Za sprawą takiego działania może znacząco podnieść komfort życia kobietom w okresie menopauzy.

## Korzystny dla skóry

Olej z wiesiołka słynie z pozytywnego wpływu na stan skóry. I dla przykładu, u osób z atopowym zapaleniem skóry (AZS) łagodzi on dolegliwości, w tym zaczerwienienie, swędzenie i obrzęki. Z kolei w przypadku osób z trądzikiem, zmniejsza on zmiany trądzikowe.

Jeśli chodzi o osoby zdrowe, hamuje on utratę wody przez skórę, a także poprawia jej wilgotność, jędrność i elastyczność – sprawiając zarazem, że staje się ona mniej szorstka.

## Jak stosować olej z wiesiołka?

Decydując się na zakup tego oleju, zawsze wybieramy go w postaci nierafinowanej, tłoczonej na zimno.

A ponieważ olej ten ma wysoką zawartość nienasyconych kwasów tłuszczowych, to oczywiście stosujemy go tyko na surowo, np. jako dodatek do różnych potraw. Nigdy na nim nie smażymy.

Olej z wiesiołka sprawdzi się jako składnik m.in.:

- sałatek (dobrze łączy się z octem jabłkowym, musztardą i miodem, a także sokiem z cytryny);

- koktajli (np. na bazie świeżych owoców);

- owsianki;

- twarożków lub past z ciecierzycy i soczewicy;

- pieczonych warzyw (np. dyni, marchewki);

- zup typu krem (np. kremu z dyni lub brokułów, chłodnika z buraków).

Korzystny efekt zdrowotny można osiągnąć stosując już zaledwie 1 łyżeczkę oleju z wiesiołka dziennie.

