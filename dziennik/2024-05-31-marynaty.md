# Zwiększ zdrowotność potraw, głębię ich smaku i nie tylko – dzięki marynatom

Dzień dobry o poranku,

marynowanie to jedna z podstawowych technik kulinarnych.

już w starożytnym Egipcie nacierano ryby i mięso solą z octem, co pozwalało przechowywać żywność w gorącym klimacie.

Jednak poza działaniem konserwującym, marynowanie wiąże się z dużo szerszymi korzyściami…

## Wszechstronne zastosowanie marynat

Poddawanie mięsa i ryb marynowaniu sprawia, że takie produkty odznaczają się nie tylko lepszą trwałością, ale i lepszymi walorami organoleptycznymi.

Jedną z kluczowych funkcji marynowania jest zmiękczanie mięsa. Wino czerwone, ocet, sok z cytryny czy nawet jogurt naturalny lub zsiadłe mleko zmiękczają mięso poprzez denaturację białek. Dzięki temu mięso staje się bardziej delikatne i soczyste po ugotowaniu.

Do tego marynaty zawierające zioła, przyprawy nadają potrawom głębi i różnorodności smaku. A wykorzystując w marynatach np. kurkumę i paprykę, nadajemy potrawom atrakcyjny wygląd.

## Korzyści zdrowotne

Poza funkcjami technologicznymi, mało kto zdaje sobie sprawę, że marynowanie przekłada się też korzystnie na zdrowie…

Jak się okazuje, marynaty (zwłaszcza te na bazie ziół) zawierające przeciwutleniacze mogą pomóc zredukować ilość szkodliwych związków powstających podczas obróbki termicznej mięsa (np. smażenia, pieczenia, grillowania), takich jak heterocykliczne aminy aromatyczne i wielopierścieniowe węglowodory aromatyczne.

Przykład – zamarynowanie piersi z kurczaka w czerwonym winie zmniejszyło tworzenie się jednej z heterocyklicznych amin o 88%, gdy mięso było poddawane smażeniu [1].

Inny przykład – zastosowanie marynaty na bazie… białej herbaty ograniczyło powstawanie wspomnianych związków w grillowanym mięsie o 23% [2].

Tego typu badań – potwierdzających skuteczność marynowania w zapobieganiu powstawania szkodliwych związków – jest dużo.

## Ważna zasada

Marynując żywność, powinniśmy pamiętać, by NIE przechowywać zamarynowanych produktów w folii aluminiowej.

Produkty marynowane sprawiają, że z folii aluminiowej przechodzi do żywności dużo więcej aluminium. Kwaśna marynata „wypłukuje” ten pierwiastek z folii.

## Moje ulubione marynaty

Oto przykłady, jakie marynaty ja wykorzystuję w kuchni.

1. Cytrynowo-rozmarynowa: sok i skórka z 2 cytryn, 1/4 szklanki oliwy, 2 posiekane gałązki rozmarynu, 2 posiekane ząbki czosnku, sól i pieprz do smaku.

2. Mango-chili: 1/2 szklanki puree z mango, 1 łyżeczka chili w proszku, 2 łyżki soku z limonki, 1/4 szklanki oliwy, 1 łyżka miodu.

3. Winogronowo-balsamiczna: 1/2 szklanki puree z winogron, 2 łyżki octu balsamicznego, 1 łyżka miodu, 1/4 szklanki oliwy, sól i pieprz do smaku.

4. Wiśniowo-cynamonowa: 1/2 szklanki puree z wiśni, 1 łyżeczka cynamonu, 1/4 szklanki octu balsamicznego, 1/4 szklanki oliwy, 1 łyżka miodu, sól i pieprz do smaku.

5. Kubańska marynata mojo: 1/4 szklanki soku z pomarańczy, 2 łyżki soku z limonki, 2 łyżki oliwy, 3 posiekane ząbki czosnku, 1 łyżka posiekanej świeżej mięty, 1/2 łyżeczki mielonego kuminu, sól i pieprz do smaku.

Jeśli ten Dziennik był przydatny, a temat marynat interesujący, to dużo więcej kulinarnych rozwiązań znajdą Państwo w moim nowy przepiśniku Sztuka zdrowego grillowania.

dr Bartek Kulczyński

Przywołana literatura:

[1] R. Busquets i wsp., Effect of red wine marinades on the formation of heterocyclic amines in fried chicken breast, „J Agic Food Chem” 2006.

[2] M. Yao i wsp., Effects of Cooking Methods and Tea Marinades on the Formation of Heterocyclic Amines…, „J Food Prot” 2020.

