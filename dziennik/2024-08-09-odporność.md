# Rdzeń odporności… witamina D latem… i inne rzeczy, o których musisz pamiętać.

Dzień dobry o poranku,

prawda jest taka, że nie warto dbać o odporność na jesień.

O odporność, jak i w ogóle o zdrowie, dbać powinniśmy zawsze – przez cały rok i na cały rok. Jak to zrobić?

## 1 Pilnuj witaminy D

Sądzi się, że latem suplementacja jest zbędna, bo jest dużo słońca.

Ponieważ rozgadywałem się na swoim kanale YouTube, że wcale to nie musi być prawda, więc tu tylko krótko napiszę, że skuteczność produkcji witaminy D w ten sposób może być ograniczona – i może być niewystarczająca.

Nie powinniśmy zatem usypiać swojej czujności dlatego, że mamy latem dużo słońca. Warto się upewnić co do poziomu witaminy D we krwi. Jeśli okaże się niski, należy ją uzupełnić.

## 2 Pełnowartościowe białko

To rdzeń odporności. Ważny składnik, który ją kształtuje. Jest ono niezbędne m.in. do produkcji komórek układu odpornościowego – w tym przeciwciał.

Dodatkowo – białka takie jak kolagen i elastyna są niezbędne do utrzymania integralności oraz funkcji barier ochronnych, np. błon śluzowych. A silne oraz zdrowe bariery ochronne są kluczowe dla zapobiegania wnikaniu patogenów do organizmu.

Źródła pełnowartościowego białka: chude mięso czerwone, drób, ryby, fermentowane produkty mleczne, sery, jajka, a także rośliny strączkowe.

## 3 Rozładuj stres

Życie w stresie znacząco osłabia naszą odporność. Jeśli mamy go dużo, należy go zrównoważyć wdrożeniem praktyk, które pozwolą rozładować napięcie psychiczne i fizyczne.

Jak? Sposobów nie brakuje:

medytacja; uświadamianie sobie, co wywołuje w nas reakcję stresową i napięcie organizmu, a potem uczenie się zarządzać swoją reakcją na czynniki stresogenne; trening autogenny Schultza; progresywna relaksacja mięśni metodą Jacobsona; odprężające zajęcia i hobby (czas dla siebie).

## 4 Dieta śródziemnomorska

Jeśli chcemy podejść kompleksowo do odżywiania, to możemy też sięgnąć po konkretne wzorce żywieniowe.

Jednym z nich jest dieta śródziemnomorska.

Praca naukowa z 2024 r. – The impact of the Mediterranean diet on immune function in older adults – potwierdza, że dieta ta obfituje w gamę składników, które wywierają dobry wpływ na odporność.

Dieta śródziemnomorska jest podejściem kompleksowym. Badacze wskazują, że na wiele sposobów usprawnia układ odpornościowy:

- wspiera prawidłową mikroflorę jelit;
- pomaga utrzymać odpowiednią masę ciała;
- działa przeciwzapalnie;
- i wiele innych.