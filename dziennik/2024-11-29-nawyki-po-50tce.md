# Proste praktyki, które wydłużą życie w zdrowiu oraz piątkowa refleksja.

Dzień dobry o poranku,

**zdrowie** – czym ono jest? Nie tylko brakiem choroby, ale również całkowitym dobrostanem fizycznym, psychicznym i społecznym.

Odnosząc się do dobrostanu psychicznego i społecznego, oto moja piątkowa refleksja, zanim przejdę do dzisiejszego tematu:

Gdyby ktoś powiedział nam coś przykrego w języku, którego nie znamy, np. obraził nas, to pozostaniemy niewzruszeni. Te słowa nie będą miały na nas wpływu. Bo to my im nadajemy znaczenie i emocjonalną siłę rażenia.

Pomyślmy nad tym… Druga osoba wie, co oznaczają słowa w obcym dla nas języku, które do nas kieruje. Ale nie urażą nas one, bo nie rozumiejąc ich – nie nadajemy im znaczenia. Słowa nie przewodzą emocjonalnego prądu, gdyż „przewód językowy” jest zerwany. Nie odbieramy energii negatywnych intencji, co oznacza, że zachowujemy spokój – coś, co jest elementem już samej definicji zdrowia i o co należy dbać.

Pytanie brzmi: Czy da się zachować ten stan niewrażliwości na krzywdzące słowa – nawet gdy dociera do nas ich pełne znaczenie, w języku polskim? Czy możemy włączyć „tryb nieznanego języka” wobec słów, które rozumiemy? I nie dać się wciągnąć emocjonalnie w niezdrowe dyskusje zaburzające nasz dobrostan psychiczny?

Czy możemy nauczyć się odbierać toksyczne komunikaty od innych tak, aby docierało do nas ich znaczenie, jednak nie ich emocjonalna trucizna? Zauważać słowa, lecz nie pozwalać im przenikać do naszego wnętrza? By słowa te, choć zrozumiałe dla umysłu, nie znajdowały drogi do serca?

Nie czyjeś słowa potrafią ranić, lecz nasza reakcja na nie – to, co dla nas znaczą. A owo znaczenie nadajemy im my.

Warto sobie nad tym porozmyślać. Mogą się też Państwo podzielić swoimi przemyśleniami na ten temat, chętnie poczytam.

A teraz przechodzę już do piątkowego tematu…

## Szczególnie po 50-tce warto

rozważyć poniższe 10 nawyków. Dotyczą one zdrowia na różnych płaszczyznach: fizycznej, psychicznej i społecznej.

### ⛅ Ekspozycja na słońce

Spędzamy średnio aż o 1/5 mniej czasu na świeżym powietrzu niż jeszcze w latach 70. XX wieku.

A co dopiero, gdybyśmy się cofnęli o kilka stuleci – do czasów, gdy nie było komputerów i TV, a wiele zawodów było wykonywanych pod gołym niebem.

Piszę o tym, bo ekspozycja na światło słoneczne przekłada się m.in. na lepsze samopoczucie wpisujące się w definicję zdrowia:

Zdrowie to nie tylko całkowity brak choroby i kalectwa, lecz także stan pełnego fizycznego, umysłowego oraz społecznego dobrostanu (dobrego samopoczucia).

Starajmy się więc regularnie spędzać czas na zewnątrz.

### 🏋 Schody i trening oporowy

Ruch jest ważny oczywiście w każdym wieku. Szczególnie jednak w średnim i starszym wieku.

Dla zobrazowania: 10-dniowy bezruch (unieruchomienie w łóżku) potrafi o ok. 6% zmniejszyć beztłuszczową masę kończyn dolnych i oczywiście także obniżyć siłę mięśni w istotnym stopniu. Jeśli na co dzień się nie ruszamy, rośnie ryzyko sarkopenii, choć to tylko jeden z wielu skutków małej ilości aktywności fizycznej.

Warto więc rozważyć np. regularny (2-3 razy w tygodniu) trening oporowy, np. z hantelkami czy nawet z wykorzystaniem wyłącznie siły własnych mięśni.

Spiszą się także takie proste rzeczy jak zamiana windy na schody, gdyż badania pokazały, że wchodzenie po schodach wiąże się z:

niższym ciśnieniem tętniczym, lepszym profilem lipidowym, mocniejszą kondycją.

A to przekłada się na mniejszą zachorowalność na choroby układu krążenia.

### 📖 Nauka nowych umiejętności

Henry’emu Fordowi przypisuje się autorstwo słów, pod którymi ja podpisuję się obiema rękoma:

Wspaniałą rzeczą w życiu jest utrzymywanie swojego umysłu młodym. Każdy jest stary, kto przestaje się uczyć, niezależnie czy ma 20 czy 80 lat. Kto kontynuuje naukę, pozostaje młody.

Uczenie się nowych umiejętności sprawia, że w mózgu człowieka powstają nowe komórki nerwowe. A dzięki temu będzie on dłużej sprawny. Może to być np. nauka szydełkowania, gry w szachy czy poznawanie języków obcych.

### 🦷 Higiena jamy ustnej

„Zepsute” zęby psują nie tylko uśmiech. Poza tym, że brak dbania o zęby wiąże się z problemami z uzębieniem, to zwiększa również ryzyko zawału serca o ponad 10%, więc nawyki związane z higieną jamy ustnej to istotny element dbania o zdrowie.

### 🚶 Spacer po posiłku

Badania pokazały, że krótki spacer tuż po obfitym posiłku pozwala skutecznie uregulować poziom cukru we krwi, chroniąc tym samym przed cukrzycą.

### 🤸 Regularne rozciąganie

Codzienne rozciąganie się pozwala rozluźnić mięśnie, zmniejszyć stres, usprawnić krążenie i poprawić elastyczność ciała.

### 🩹 Profilaktyczne badania

Czym jesteśmy starsi, tym istotniejsze jest regularne wykonywanie podstawowych badań laboratoryjnych krwi i moczu. Łatwiej jest bowiem leczyć choroby w ich początkowej fazie. Poza tym badania potwierdziły, że osoby, które robią taką diagnostykę – żyją dłużej.

### 🐟 Więcej ryb morskich

Jednym z najlepszych przeciwstarzeniowych składników są kwasy tłuszczowe omega-3. Ich źródłem pokarmowym są ryby, np. śledź, makrela, sardynki i łosoś. Dobrze spożywać je 2-3 razy w tygodniu.

### 👥 Utrzymywanie kontaktów społecznych

Pielęgnowanie pozytywnych relacji z innymi ludźmi ma korzystny wpływ na kondycję mózgu i obniża ryzyko demencji aż o 57%.

### 💧 Odpowiednie nawodnienie

Im jesteśmy starsi, tym zazwyczaj słabiej odczuwamy potrzebę sięgania po coś do picia. A zbyt słabe nawodnienie nasila rozmaite problemy zdrowotne, w tym sprzyja:

zaburzeniom pamięci i koncentracji, pogorszeniu widzenia, przewlekłym zaparciom, chorobom sercowo-naczyniowym i chorobom nerek, a także infekcjom dróg moczowych.

Dobrego weekendu.