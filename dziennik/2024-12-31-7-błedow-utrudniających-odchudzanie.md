# Jakie jest zdrowe tempo odchudzania, by nie było efektu jo-jo i 6 innych kwestii.

Dzień dobry przed Sylwestrem, jeśli mamy nadwagę lub otyłość, to każdy dzień jest dobry, aby się tym zająć.

Ale tak już jest, że iskierka motywacji zapala nam się w rozmaitych chwilach – na przykład z początkiem nowego roku.

Ma to nawet swoją nazwę: ‘efekt świeżego startu’. Jest to tendencja psychologiczna do rozpoczynania nowych celów bądź nawyków w kluczowych momentach czasowych – takich jak początek tygodnia, miesiąca czy właśnie roku.

Lubimy, kiedy konkretny moment czasowy oddziela niedoskonałą przeszłość od lepszej, np. zdrowszej przyszłości.

Jeśli dla Państwa celem jest zadbanie o sylwetkę, to wypunktuję w tym Dzienniku, jakich błędów powinno się unikać, żeby zwiększyć swoje szanse na osiągnięcie wymarzonej sylwetki.

## Brak realistycznego celu

Zbyt wygórowane oczekiwania, np. „za miesiąc będzie mnie 10 kg mniej”, mogą prowadzić do frustracji, spadku motywacji i również niezdrowych praktyk żywieniowych. Lepiej robić postępy małymi krokami, ale żeby to były postępy.

Pod względem fizjologicznym najlepiej jest chudnąć ok. 0,5-1 kg na tydzień, czyli 2-4 kg miesięcznie. I taki cel warto sobie obrać.

## Zbyt duże ograniczenia kaloryczne

Mocno restrykcyjne diety nie są dobre, bo mogą prowadzić do:

niedoborów składników odżywczych, spadku metabolizmu, osłabienia i napadów objadania się.

Ciało, broniąc się przed głodem, zmniejsza wydatek energetyczny, co utrudnia utratę masy ciała.

Uśredniając – dobrze jest zaplanować deficyt kaloryczny 300-500 kcal dziennie w stosunku do podstawowego zapotrzebowania.

## Za mało snu, a za dużo stresu

Brak snu i przewlekły stres wpływają na hormony regulujące głód, co może prowadzić do większego głodu i przejadania się.

Należy więc zapewnić sobie 7-8 godzin snu dziennie i wprowadzić techniki relaksacyjne, jeśli czujemy napięcie psychiczne.

## Ignorowanie „płynnych kalorii”

Napoje gazowane, napoje i soki owocowe oraz alkohol dostarczają stosunkowo dużo kalorii, dlatego powinny one podlegać pewnym ograniczeniom. Tych „płynnych kalorii” nie należy ignorować.

Spośród płynów najlepiej sprawdzą się herbaty, herbatki ziołowe, soki warzywne, woda, kawa (bez dodatków, np. cukru i śmietany).

## Niewłaściwe podejście

Traktowanie diety jako krótkoterminowego wyzwania – zamiast jako trwałej zmiany stylu życia – prowadzi do efektu jo-jo.

Co mogę polecić? Skupić się na budowaniu zdrowych nawyków, a potknięcia traktować jako część procesu, a nie porażkę.

## Weekendowe wyjątki

Brak konsekwencji w przestrzeganiu zasad zdrowego stylu życia to jeden z czynników utrudniających redukcję masy ciała. Problem ten często manifestuje się jako trzymanie się zasad odchudzania w dni robocze, a w weekendy następuje rozluźnienie diety i nawyków.

Choć może się wydawać, że 2 dni odpoczynku od rygorystycznych zaleceń nie wpłyną znacząco na efekty, w rzeczywistości mogą one niweczyć postępy.

## Zbyt częste ważenie się

Nasza masa ciała może zmieniać się z dnia na dzień m.in. z powodu zatrzymywania wody, cyklu miesiączkowego lub innych czynników.

Zbyt częste ważenie się może więc demotywować, szczególnie jeśli nie widzimy szybkich rezultatów.

Do przeczytania w nowym roku.

– dr Bartek Kulczyński
