# O chorobie, która nie istnieje, oraz morał, jaki z tego płynie

Dzień dobry o poranku,

jeśli jest choroba, to poszukujemy na nią leku, zioła, sposobu. Taka sytuacja jest normalna.

Jednak bywa też tak, że proponuje się nam kupić jakiś preparat na choroby, które… nie istnieją.

Tak jest w przypadku tzw. zespołu zmęczonych nadnerczy.

## Czym jest ta przypadłość?

Zespół zmęczonych nadnerczy to termin stosowany w medycynie alternatywnej, który opisuje zbiór niespecyficznych objawów – przypisywanych przewlekłemu stresowi, a także zaburzeniom w funkcjonowaniu nadnerczy.

Wedle tej koncepcji długotrwałe narażenie organizmu na czynniki stresotwórcze prowadzi do wyczerpania aktywności nadnerczy (pewnych gruczołów w organizmie), co ma skutkować zmniejszoną produkcją przez nie hormonów, takich jak kortyzol.

W rezultacie – to rzekome wyczerpanie nadnerczy prowadzi do zmniejszonej zdolności organizmu do odpowiedniego reagowania na stres, co ma skutkować wystąpieniem wielu różnych objawów.

## Zagłębiając się w artykuły

popularnonaukowe poświęcone wyczerpaniu nadnerczy, czytamy, że omawiana dolegliwość wiąże się z wystąpieniem takich oznak:

przewlekłe zmęczenie, zwiększona drażliwość, problemy z koncentracją, ogólne osłabienie, obniżona odporność, spadek nastroju, bóle stawów, zaburzenia snu.

Jak widać, objawy te są bardzo niespecyficzne, co znaczy, że mogą wskazywać na wiele problemów zdrowotnych – np. niedoczynność tarczycy, a zarazem są bliskie wielu z nas.

I to właśnie sprawia, że część osób ochoczo sięga po reklamowane preparaty na „wyczerpane nadnercza” z nadzieją, że pomogą.

Bądźmy na to wyczuleni. Nie dajmy się łapać w sieć utkaną tylko z pozorów faktów, z pozorów prawdy.

Pomijam już to, że rozpoznanie tej „choroby” zwykle dokonuje się na podstawie samym objawów, a nie dodatkowo np. na podstawie jakichkolwiek badań laboratoryjnych.

## Co mówi nauka?

Jeśli sięgniemy do literatury fachowej, okazuje się, że badania nad funkcjonowaniem nadnerczy w warunkach stresu nie potwierdzają istnienia mechanizmu, który prowadziłby do stałego wyczerpania tych gruczołów w sposób opisywany przez zwolenników tej teorii [1].

W rezultacie nie znajdują zastosowania płomiennie reklamowane preparaty, których rzekomym celem jest „regeneracja nadnerczy”.

## Prawdziwe choroby nadnerczy

Dla zachowania rzetelności: oczywiście są potwierdzone jednostki chorobowe związane z „niedomogą” nadnerczy.

Mamy np. niedoczynność kory nadnerczy, czyli zespół objawów wynikający z niedoboru hormonów produkowanych właśnie przez korę nadnerczy.

Jednak kluczowe jest to, że niedoczynność kory nadnerczy ma inne przyczyny. Są to m.in.:

- uszkodzenie nadnerczy w przebiegu choroby Addisona;

- długotrwałe leczenie glikokortykosteroidami;

- fizyczne uszkodzenie przysadki mózgowej.

I w efekcie zupełnie inne jest leczenie tej jednostki chorobowej.

Tym wpisem chciałem Państwa uczulić, że czasami warto bardziej zgłębić temat, niż od razu sięgać po reklamowane specyfiki – które mają nam pomóc na choroby, których tak naprawdę nie ma.

dr Bartek Kulczyński

Przywołana literatura:

[1] F.A. Cadegiani, C.E. Kater, Adrenal fatigue does not exist: a systematic review, „BMC Endocr Disord” 2016.
