# Czy nasz organizm potrafi domagać się określonych pokarmów?

Dzień dobry o poranku,

czy istnieje autoregulacja wyborów żywieniowych – czy może być tak, że organizm potrafi domagać się określonego jedzenia?

Niektórzy czasami zauważają, że np. jeśli zwykle jadają produkty odzwierzęce, to w pewnym momencie przestają im one „wchodzić” i mają chęć na więcej warzyw i owoców niż zwykle. Lub na odwrót.

Przyjrzyjmy się temu – można się bowiem spotkać z twierdzeniem, że „mój organizm sam wie, co powinnam, powinienem jeść”, tzn. że intuicyjnie sięgamy po żywność, której potrzebuje nasze ciało.

Przykład: osoby z niedoborem sodu intuicyjnie sięgają po żywność bogatą w sól (która jest źródłem potrzebnego sodu).

Inny przykład: osoby z anemią z deficytu żelaza mają większą chęć np. na wątróbkę (najlepsze źródło pokarmowe żelaza).

Czy Państwo zaobserwowali coś takiego u siebie?

## Co mówi nauka

Tylko pojedyncze prace naukowe przemawiają, że może tak być.

Mimo że powyższym zagadnieniem zaczęto interesować się przede wszystkim na początku XX wieku, to dysponujemy również bardziej aktualnymi badaniami w tym zakresie.

Na przykład naukowcy z Francji przeprowadzili doświadczenie na zwierzętach, które pokazało, że po pozbawieniu szczurów białka w diecie, wzrósł u nich apetyt właśnie na białko i zwierzęta te wolały produkty zasobne w ten składnik [1].

W innej pracy zauważono, że zwierzęta, u których spowodowano niedobór sodu, chętniej wybierały produkty słone [2].

Wyniki tych doświadczeń sugerują, że zwierzęta mogą mieć pewien mechanizm, poprzez który mogą identyfikować pokarmy bogate w brakujące im substancje.

## A co w przypadku ludzi?

Oczywiście wyników badań przeprowadzonych na zwierzętach nie można bezpośrednio przekładać na organizm człowieka.

W przypadku ludzi trudno byłoby wykonać rzetelne badanie w tym zakresie. Przynajmniej z kilku powodów:

1. Etyka badań – ograniczanie dostępu do żywności czy celowe wywoływanie niedoborów żywieniowych (co mogłoby pomóc w zbadaniu mechanizmów autoregulacji) – byłoby niezbyt etyczne.

2. Czynniki zakłócające – ludzie dorośli mają złożone motywacje żywieniowe, które często wykraczają poza potrzeby fizjologiczne. Stres, nawyki, kultura, czy emocje mają znaczny wpływ na wybory żywieniowe. W związku z tym trudno oddzielić czysto fizjologiczne sygnały od tych wynikających z psychologii i emocji.

3. Środowisko żywieniowe – dostępność żywności o wysokiej zawartości cukru, soli i niezdrowego tłuszczu, a także sztucznych dodatków, może zakłócać naturalne mechanizmy autoregulacji. W takim otoczeniu trudniej poznać, czy organizm wybiera pokarmy wedle rzeczywistych potrzeb odżywczych, czy jest manipulowany przez smakowitość jedzenia.

4. Indywidualne preferencje i nawyki – wybory żywieniowe są nieraz wynikiem lat nawyków i uwarunkowań kulturowych. Mamy swoje preferencje smakowe, a te mogą dominować nad potrzebami odżywczymi.

5. Długi czas obserwacji – badania nad autoregulacją wymagają długotrwałych obserwacji, co w przypadku ludzi może być trudne do zrealizowania.

6. Wiedza żywieniowa – kiedy mamy wiedzę o tym, że organizm potrzebuje np. żelaza czy też białka, możemy świadomie sięgać po produkty, które zawierają te składniki, zamiast polegać na naszych instynktownych odczuciach czy sygnałach wewnętrznych. I tego rodzaju decyzje mogą być dyktowane nie instynktem, lecz wiedzą, co zakłóca naturalną autoregulację.

## Ale wiele lat temu, bo w 1939 r.

ukazała się praca, w której jej autorka opisała wnioski z badania z udziałem ludzi, a konkretnie niemowląt, co eliminuje te czynniki, o których napisałem powyżej [3].

I jedną z ciekawych obserwacji było to, jak niemowlę cierpiące na krzywicę wybierało olej z wątroby dorsza, naturalnie zawierający witaminę D. Niemowlę robiło to do momentu, aż w jego organizmie uregulował się poziom wapnia i fosforu, a badania rentgenowskie wskazały na wyleczenie krzywicy. Po tym czasie niemowlę już nie wybierało ponownie oleju.

Temat ten jest słabo zbadany. Postanowiłem jednak go poruszyć bardziej ciekawostkowo i może otworzyć dyskusję.