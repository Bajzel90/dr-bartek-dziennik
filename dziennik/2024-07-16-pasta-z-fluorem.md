# Pasty do zębów: jeśli nie z fluorem, to jaką wybrać (nawet skuteczniejszą)?

Dzień dobry o poranku,

higiena jamy ustnej to bardzo ważny aspekt dbania o zdrowie.

Nie tylko dlatego, żeby zęby pozostawały w dobrej kondycji, lecz także dlatego, że kiepski stan jamy ustnej może powodować stany zapalne i np. zwiększać ryzyko chorób sercowo-naczyniowych.

A kluczowy element pielęgnacji jamy ustnej to stosowanie past do zębów. Tylko pytanie: z fluorem czy bez?

## Fluor to toksyczny pierwiastek

Większość past do zębów zawiera fluor. Ale wiele osób unika tych past, gdyż fluor postrzega się jako pierwiastek toksyczny.

Rzeczywiście, fluor w zbyt dużych dawkach jest bardzo szkodliwy; powoduje między innymi:

uszkodzenie szkliwa zębów, osłabienie kości (stają się one bardziej kruche), niewydolność nerek, zapalenie i zmiany martwicze w wątrobie, zaburzenia uwalniania hormonów tarczycy, bezpłodność.

A poza tym fluor jest silnie neurotoksyczny. Hamuje powstawanie neuroprzekaźników, powoduje zmiany neurodegeneracyjne oraz obniża zdolność do uczenia i zapamiętywania (zwłaszcza u dzieci).

Z uwagi na tak wysoką toksyczność wiele krajów na świecie, w tym Polska, zaprzestało fluoryzacji wody.

## Fluor w pastach: szkodliwy?

Bywa, że przestrogę doprowadza się do przesady. Kilka razy sam natknąłem się na filmiki i artykuły, po których miało się wrażenie, że używanie pasy z fluorem to kopanie sobie grobu szczoteczką do zębów. Tak nie jest.

Literatura fachowa jednoznacznie pokazuje, że mycie zębów pastą z fluorem nie stanowi zagrożenia. Po prostu stężenie fluoru jest zbyt niskie, by mogło wywołać toksyczny efekt.

Natomiast ważne jest, aby stosować pastę z fluorem w odpowiedni sposób – w trakcie szczotkowania pastę trzeba wypluć i nie można jej spożywać. Gdyby ją regularnie połykać, to owszem, istnieje takie ryzyko, że wprowadzimy wysokie ilości fluoru do organizmu – ten problem dotyczy dzieci i dlatego na rynek wprowadzono pasty o obniżonej zawartości fluoru.

Przy okazji dodam, że źródłem fluoru są nie tylko pasty do zębów. Powszechnie znajduje się on też w żywności, w tym np. w herbacie, rybach, krewetkach, wodorostach, a nawet w ziemniakach.

O toksyczności fluoru (i innych składników) decyduje dawka, a ta wydaje się bezpieczna, jeśli chodzi o żywność i pasty do zębów.

## Alternatywa dla pasty z fluorem

Prawdą jest, że fluor wzmacnia szkliwo, sprawia, że staje się ono odporne na działanie kwasów, a ponadto wykazuje także działanie bakteriostatyczne. W efekcie istnieje przekonanie, że aby pasta do zębów była skuteczna, to musi zawierać fluor. Czy jest to prawdą?

W mojej ocenie nie do końca.

W ostatnim czasie coraz częściej pojawiają się pasty do zębów bez fluoru, ale zawierające cenny składnik – o nazwie biomimetyczny hydroksyapatyt (BioHAP).

Jest to substancja, która ma potwierdzoną skuteczność działania w wielu badaniach naukowych:

- pomaga w naprawie mikrouszkodzeń szkliwa (wbudowuje się w jego strukturę);

- zmniejsza nadwrażliwość zębów;

- zapewnia ochronę przeciwpróchniczą.

Co ciekawe, badania pokazują, że w niektórych aspektach pasty z BioHAP wykazują nawet wyższą skuteczność działania niż pasty do zębów z fluorem.

Jeśli więc są Państwo sceptycznie nastawieni do past z fluorem, co jest przeze mnie częściowo zrozumiałe, to warto rozważyć właśnie pastę z biomimetycznym hydroksyapatytem.

