# Stres oksydacyjny - niszczyciel zdrowia oraz jak mu przeciwdziałać

Dzień dobry o poranku,

napiszę dziś Państwu, co robić, aby uniknąć tej szkodliwej kaskady zdarzeń:

Ważny temat rzadko przemycany w przekazach o zdrowiu, czyli wolne rodniki. Ich zbyt wysoka aktywność jest jedną z głównych przyczyn chorób metabolicznych, z którymi się mierzymy.

Co więcej, nadmiarowa aktywność wolnych rodników podkręca procesy starzeniowe w organizmie i związane z nimi pogorszenie stanu zdrowia, dlatego warto wiedzieć, jak mu przeciwdziałać.

## Czym są?

Wolne rodniki to wysoce reaktywne cząsteczki, które powstają w organizmie człowieka na skutek tysięcy reakcji chemicznych, jakie zachodzą każdego dnia.

W stężeniach fizjologicznych wolne rodniki są sprzymierzeńcami zdrowia. Problem w tym, że zwykle mamy ich nadmiar.

A nadmiar wolnych rodników…

## powoduje stres oksydacyjny

Jeśli w ciele powstanie zbyt dużo wolnych rodników, których nie możemy usunąć, to mają one destrukcyjny wpływ na zdrowie.

Zaburzoną równowagę między nadmiarem wolnych rodników a niedoborem przeciwutleniaczy (cząsteczek, które je neutralizują) nazywamy stresem oksydacyjnym.

W licznych badaniach naukowych jednoznacznie potwierdzono, że stres oksydacyjny tworzy podłoże dla rozwoju:

miażdżycy, nadciśnienia tętniczego, udarów mózgu, zawału serca, depresji, niewydolności serca, cukrzycy typu 2, chorób płuc, nowotworów, niewydolności serca, astmy i zwyrodnienia stawów.

Ponadto nadmiar wolnych rodników:

uszkadza wzrok, osłabia kości i przyspiesza procesy starzenia, co objawia się osłabieniem pamięci, chorobą Alzheimera, a także chorobą Parkinsona czy pogorszeniem stanu skóry.

Wobec tego zostaje pytanie:

## Jak zapobiegać

nadmiarowi wolnych rodników? Zacznijmy od oczywistości:

- unikaj dymu tytoniowego;

- unikaj zanieczyszczenia metalami ciężkimi;

- nie przebywaj w środowisku o zanieczyszczonym powietrzu;

- nie nadużywaj alkoholu;

- do minimum zmniejsz spożycie cukru.

Dalej – należy dążyć do prawidłowej masy ciała. Jeśli mamy otyłość albo nadwagę, należy dążyć do poradzenia sobie z tym, gdyż tkanka tłuszczowa sprzyja nadmiernej produkcji wolnych rodników.

Pomogą też aktywności rozładowujące napięcia emocjonalne oraz stres psychiczny. Cytując Hansa Selye – badacza, który pół dekady życia zawodowego poświęcił zjawisku stresu – „Całkowita wolność od stresu to śmierć”. Nadmiar jednak wyniszcza i to nad nim trzeba zapanować.

## Antyoksydanty na straży zdrowia

Nie tylko warto zapobiegać powstawaniu wolnych rodników przez opisane wyżej sposoby.

Warto je też bezpośrednio zwalczać. Do tego celu służy amunicja antyoksydacyjna, czyli przeciwutleniacze: polifenole, karotenoidy, a także witamina C, E i selen.

Aby nasze ciało było odpowiednio wysycone podanymi związkami, poniżej skrótowo podam pokarmy, które w nie obfitują:

Polifenole: truskawki, maliny, borówki, jagody, jabłka ze skórką, czarne porzeczki, aronia, czarny bez, zielona herbata, kawa gorzka czekolada, bakłażan, czerwona cebula, kakao.

Karotenoidy: pomidory, dynia, brokuły, jarmuż, szpinak, papaja, marchew, papryka, słodkie ziemniaki, arbuz, mango, jagody goji.

Witamina C: brokuły, brukselka, kalafior, natka pietruszki, dzika róża, porzeczki, truskawki, cytrusy, kiwi, papryka, gujawa.

Witamina E: pestki słonecznika, olej z kiełków pszenicy, orzechy laskowe, oleje na bazie orzechów spożywane na zimno.

Selen: orzechy brazylijskie, ryby (halibut, śledź, sardynki, łosoś, dorsz, flądra), wołowina, żółtka, wątróbka z gęsi, owoce morza.

Jeśli chodzi o stres oksydacyjny i łagodzenie stanów zapalnych, to polecę na koniec dla chętnych mój jadłospis przeciwzapalny, który cechuje się dużą zawartością przeciwutleniaczy i pomaga zwalczyć szkodliwy nadmiar wolnych rodników.

