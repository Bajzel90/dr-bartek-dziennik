# Już 1 mg ponad normę może szkodzić zdrowiu. O kwasie moczowym

Dzień dobry o poranku,

jednym z kluczowych (i niedocenianych) parametrów krwi, który świadczy o naszym zdrowiu, jest kwas moczowy.

I od razu zaznaczę, że wysokie stężenie kwasu moczowego jest stosunkowo częstym zjawiskiem – dotyczy co 4. osoby.

Ale od początku…

## Kwas moczowy budzi negatywne

skojarzenia. Fakt – gdy jest podwyższony, to zagraża zdrowiu.

Ale sam w sobie jest nam potrzebny. Jest jednym z najsilniejszych przeciwutleniaczy w ciele – i za sprawą swoich antyoksydacyjnych właściwości chroni komórki i tkanki przed szkodliwym działaniem wolnych rodników. To działanie odnosi się zwłaszcza do komórek nerwowych, czyli neuronów.

## Nadmiar jest też szkodliwy

Kiedy kwas moczowy utrzymuje się na podwyższonym poziomie przez dłuższy czas, to może wyrządzić poważne szkody.

Otóż wysoki kwas moczowy sprzyja rozwojowi tych chorób:

dna moczanowa, udar mózgu, cukrzyca typu 2, nadciśnienie tętnicze, insulinooporność, niewydolność nerek, stłuszczenie wątroby, kamica nerkowa.

Do tego – podwyższony kwas moczowy ma też związek z wyższym ryzykiem zachorowania na choroby nowotworowe.

Stąd warto raz do roku lub raz na dwa lata sprawdzić sobie poziom kwasu moczowego. Bezpieczny poziom to:

- u mężczyzn poniżej 7 mg/dl,

- a u kobiet poniżej 6 mg/dl.

Jeśli zaś współwystępują u nas choroby układu krążenia, to dobrze jest mieć nie więcej niż 5 mg/dl.

## A co pomaga obniżyć kwas moczowy

gdy jest podwyższony? Oto najbardziej skuteczne sposoby. Nie jest to nic odkrywczego.

Dość oczywiste i proste rzeczy, jednak nie wszystko, co proste jest łatwo wdrożyć w życie. Droga do prostoty bywa usłana rozmaitymi zawiłościami – np. psychologicznymi w przypadku uzależnienia od słodyczy.

1. Osiągnięcie prawidłowej masy ciała – gdy mamy nadwagę, pozbycie się zbędnych kilogramów pozwala obniżyć poziom kwasu moczowego nawet o 20%.

2. Ograniczenie słodyczy i napojów alkoholowych – alkohol i cukier bowiem znacząco podnoszą stężenie kwasu moczowego.

3. Spożywanie określonej żywności – potwierdzone działanie obniżające kwas moczowy mają:

   orzechy włoskie, migdały, olej ryżowy, kakao, sok z cierpkiej wiśni, kurkuma i lemoniada (bez cukru).

4. Stosowanie wysokich ilości witaminy C – otóż w badaniach wykazano, że przyjmowanie 500 mg witaminy C dziennie przez 2 miesiące sprzyja obniżeniu poziomu kwasu moczowego o 1 mg/dl, co oznacza bardzo dobry efekt jak na tak prostą interwencję.

5. Praktykowanie diety śródziemnomorskiej – według badań dieta śródziemnomorska pomaga odwrócić hiperurykemię, a więc przywrócić prawidłowy poziom kwasu moczowego we krwi.

