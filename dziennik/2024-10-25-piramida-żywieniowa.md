---
id: 2024-10-25-piramida-żywieniowa
aliases: []
tags: []
---

# Piramida żywieniowa diety, na której zdrowie się poprawia

Dzień dobry o poranku,

to, że dieta śródziemnomorska jest jedną z tych, które najbardziej sprzyjają zdrowiu, to jest rzeczą dobrze wiadomą.

Mniej wiadome jest natomiast to, że nie chodzi wyłącznie o dobór produktów spożywczych, a o zachowanie pewnych proporcji.

Przedstawię dziś zatem Państwu modelową piramidę żywieniową diety śródziemnomorskiej – czyli proporcje produktów typowe dla tradycyjnej diety krajów Morza Śródziemnego.

## Podstawę piramidy

stanowi kilka ważnych zasad odżywiania…

1. **Bioróżnorodność produktów** – czyli różnorodne składniki w diecie, co sprzyja jej dobremu zbilansowaniu odżywczemu.

2. **Sezonowość produktów** – czyli wspiera się ideę spożywania żywności w jej naturalnym cyklu wzrostu. Takie produkty cechują się wysoką wartością odżywczą.

3. **Spożywanie lokalnych produktów** – wpływa pozytywnie na świeżość i jakość żywności, a także wspiera lokalne rolnictwo.

4. **Wspólne gotowanie w domu** – promuje integrację społeczną, podkreślając znaczenie więzi międzyludzkich, a także uczy młodsze pokolenia zdrowych nawyków żywieniowych oraz kulinarnych.

## I poziom piramidy

Najważniejszą częścią piramidy jest częste spożywanie warzyw i owoców. Zaleca się, aby w każdym głównym posiłku znalazły się przynajmniej 2 porcje warzyw i 1-2 porcji owoców. Ważne jest to, żeby spożywać różnokolorowe warzywa i owoce.

Do tego u podstaw piramidy śródziemnomorskiej leży spożywanie od 1 do 2 porcji pełnoziarnistych produktów zbożowych w każdym głównym posiłku.

> [!NOTE]
> można stosować dietę śródziemnomorską o obniżonej zawartości węglowodanów, co zresztą było przedmiotem badań, i wtedy obniża się spożycie produktów pełnoziarnistych. To sprawa indywidualna, a więc warto zastosować tę modyfikację diety, jeśli mamy przesłanki, że obniżenie zawartości węglowodanów będzie dla nas korzystne, np. gdy się bardzo mało ruszamy czy innych, do których model low-carb ma zastosowanie.

Poza tym zaleca się, aby stosować ok. 3 łyżki oliwy dziennie.

## II poziom piramidy

Dotyczy produktów, które powinny być spożywane każdego dnia; zgodnie z piramidą powinniśmy codziennie spożywać:

- 2 porcje przetworów mlecznych, np. kefir, jogurt naturalny;

- 1-2 porcje orzechów lub nasion i pestek;

- przyprawy, zioła, czosnek, cebulę (chociaż raz dziennie).

## III poziom piramidy

Obejmuje produkty, które należy spożywać tygodniowo. Zgodnie z założeniami w skali tygodnia w menu powinny być obecne:

- przynajmniej 2 porcje ryb morskich;

- 2-4 jajek (choć kto je bardzo lubi, można więcej);

- co najmniej 2 porcje strączków (np. fasola, ciecierzyca czy soczewica);

- nie więcej niż 1 porcja mięsa przetworzonego;

- nie więcej niż 3 porcje ziemniaków;

- nie więcej niż 2 porcje słodyczy.

Poza powyższym także nie więcej niż 2 porcje mięsa czerwonego niskoprzetworzonego.

## Podsumowanie piramidy

Jeśli zależy nam na stosowaniu diety śródziemnomorskiej, to nie musimy sztywno trzymać się powyższych zaleceń.

Niemniej im bardziej zachowamy wskazane proporcje pomiędzy poszczególnymi grupami produktów, tym po prostu nasz sposób odżywiania będzie bliższy temu, który praktykują / praktykowali mieszkańcy krajów śródziemnomorskich.
