# Dlaczego pestki słonecznika są takie zdrowe?

Dzień dobry o poranku,

nasiona i pestki to wartościowe składniki diety. Niewielka ich ilość może dostarczyć nam wielu związków o szerokich właściwościach prozdrowotnych.

Spośród tej grupy produktów, przybliżę dziś pestki słonecznika, w tym zaproponuję, w jakiej postaci je spożywać.

## Źródło „witaminy młodości”

To, co w mojej ocenie jest najważniejsze w tych pestkach, to że są one jednym z najlepszych źródeł pokarmowych witaminy E – którą nazywa się witaminą młodości, bo spożywając tylko 1 garść pestek słonecznika, pokrywamy dobowe zapotrzebowanie na tę witaminę w aż 60%. (1 garść to 30 gramów).

O witaminie E piszę dlatego, że ma ona szeroki wpływ na zdrowie:

- hamuje przekształcanie się cholesterolu do miażdżycorodnej cząsteczki;

- poprawia jakość nasienia u mężczyzn;

- zmniejsza zachorowania na raka trzustki, płuc i przełyku;

- chroni przed chorobą Alzheimera.

Uważam, że już z uwagi na wysoką zawartość witaminy E – warto sięgać regularnie po pestki słonecznika.

## Ale to nie wszystko

Poza „witaminą młodości”, pestki słonecznika (30 gramów) są też zasobne w inne ważne dla zdrowia składniki, w tym m.in. w:

magnez (100 mg), selen (15 µg), mangan (0,7 mg), miedź (0,5 mg).

W przypadku tych pierwiastków, tylko 1 garść pestek słonecznika pozwala dostarczyć od 30 do 50% ich dziennego zapotrzebowania.

Krótko przypomnę najważniejsze działanie tychże składników:

- magnez – reguluje ciśnienie krwi, odpowiada za skurcze mięśni i pracę układu nerwowego, chroni przed chorobami serca, cukrzycą i depresją, wzmacnia kości;

- selen – zapewnia prawidłową pracę tarczycy, wzmacnia odporność, zapobiega rakowi prostaty, żołądka oraz jelita grubego;

- mangan – zapewnia właściwą krzepliwość krwi, a także wzmacnia kości;

- miedź – wspomaga wchłanianie żelaza w jelitach, wspiera odpowiednią kondycję naczyń krwionośnych i kości.

Przypomnę tylko, że wystarczy w ciągu dnia spożyć 1 garść pestek słonecznika, aby dostarczyć dużych ilości podanych związków.

## Jak je stosować?

Oto kilka pomysłów, w jakiej formie można po nie sięgnąć:

1. Spożywane samodzielnie – to najszybsze rozwiązanie. Można w dowolnym momencie spożywać je jako zdrową przekąskę.

2. Dodatek do potraw – surowe i podprażone pestki słonecznika można dodawać do wielu potraw, w tym m.in. do sałatek, zup typu krem, owsianek, koktajli.

3. Baza różnych półproduktów – łącząc te pestki z małą ilością oleju, można z nich zrobić krem słonecznikowy, który sprawdzi się jako dodatek do kanapek, lodów, naleśników. A do tego nasiona te można wykorzystać do zrobienia domowych batoników.