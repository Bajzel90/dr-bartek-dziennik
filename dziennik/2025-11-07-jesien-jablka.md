# Owoc, który teraz osiąga pełnię smaku oraz wartości odżywczej.

Dzień dobry o poranku,

jeśli nam zależy, aby odżywianie wspierało zdrowie, a każdemu na tym zależy – to warto mieć oko na produkty, które są w szczytowej formie odżywczej, czyli produkty sezonowe.

## Jabłka

Jesienią różnorodność świeżych warzyw i owoców jest mniejsza w porównaniu do lata. Ale nie oznacza to, że jesteśmy skazani w tym czasie na monotonię na talerzu.

Właśnie teraz możemy w pełni docenić nasze „narodowe” owoce – jabłka, które dojrzewają późno i dobrze znoszą przechowywanie.

Warto je spożywać nie tylko z uwagi na brak sezonowych owoców, ale przede wszystkim dlatego, że to właśnie jesienią jabłka osiągają pełnię swojego smaku i wartości żywieniowej.

## Wpływ na zdrowie

Jabłka są wartościowym elementem diety. To z uwagi na obecność kilku prozdrowotnych składników, w tym głównie:

potasu, błonnika pokarmowego, witaminy C, polifenoli.

Wpływ jabłek na nasze zdrowie został dobrze udokumentowany w literaturze fachowej:

regulują pracę jelit, wspomagają nasz organizm w walce z wolnymi rodnikami, zmniejszają stan zapalny, obniżają też ciśnienie krwi i mają wpływ na LDL.

Przeprowadzone badania potwierdziły, że osoby, które regularnie jedzą jabłka, rzadziej zapadają na choroby takie, jak:

rak jelita grubego i piersi, miażdżyca, choroba wieńcowa, a także cukrzyca typu 2 i udar mózgu.

Z badań też wynika, że osoby zmagające się z różnymi chorobami, które jednocześnie spożywają jabłka, mają mniejsze ryzyko śmierci przedwczesnej. U osób z nadciśnieniem tętniczym jest ono niższe o średnio 48%.

## Które jabłka są najzdrowsze?

W sprzedaży znajdziemy setki odmian jabłek. Możemy je podzielić na dwie główne kategorie: odmiany stare i odmiany nowe.

Uogólniając mogę wskazać, że najbardziej korzystne są odmiany stare – odznaczają się one najwyższą zawartością antyoksydantów (np. polifenoli). Wyjaśnię, z czego to wynika.

Główne powody są 2:

1. Otóż współczesne odmiany jabłek powstały głównie w wyniku selekcji hodowlanej ukierunkowanej na:

    - piękny, jednolity kolor skórki;
    - słodki smak;
    - dłuższą trwałość i odporność na transport.

W procesie tym nie zwracano uwagi na zawartość polifenoli, które odpowiadają za lekką cierpkość i gorzkawy posmak, a zatem często uznawane były za coś niepożądanego, jeśli chodzi o upodobania ze strony konsumentów do słodkich preferencji.

Efekt: jabłka stały się łagodniejsze w smaku, ale uboższe w związki bioaktywne, w tym m.in. w antyoksydanty w postaci polifenoli.

2. Dawne odmiany rosły bez stosowania dużych ilości środków ochrony roślin.

   W efekcie dawne odmiany musiały same radzić sobie z chorobami, grzybami, promieniowaniem UV czy owadami. W odpowiedzi na te zagrożenia ich tkanki produkowały więcej polifenoli, które działają jak tarcza przeciw różnym niekorzystnym warunkom środowiskowym.

   Z kolei nowoczesne odmiany zazwyczaj są uprawiane w warunkach kontrolowanych i chronione przez środki chemicznie, co sprawia, że rośliny te nie potrzebują wytwarzać aż tylu antyoksydantów.

## Warto więc wybierać

przede wszystkim stare odmiany jabłek. A zaliczamy do nich takie odmiany jak:

Szara Reneta, Złota Reneta, Kosztela, Antonówka, Malinowa Oberlandzka, Książę Albrecht Pruski, Grafsztynek.

Niemniej, jabłka warto regularnie spożywać bez względu na to, z jaką odmianą mamy do czynienia.