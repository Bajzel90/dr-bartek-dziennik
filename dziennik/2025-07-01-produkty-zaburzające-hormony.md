# 4 składniki mogące zakłócać nasz układ hormonalny. Dobrze jest je ograniczyć.

Dzień dobry o poranku,

wiele procesów fizjologicznych w organizmie człowieka zachodzi pod wpływem działania hormonów. Dlatego ważne jest, aby układ hormonalny funkcjonował poprawnie.

Niestety zdarza się, że z różnych powodów występują zaburzenia hormonalne, co wiąże się z pojawieniem problemów zdrowotnych.

Wśród czynników, które mogą zakłócać pracę hormonów – należy rozważyć związki powszechnie obecne w żywności, a są to…

## [1] Bisfenol A (BPA)

Jest szeroko wykorzystywany w różnych gałęziach przemysłu. Jeśli chodzi o przemysł spożywczy – stosuje się go jako składnik puszek metalowych (po prostu konserw) oraz plastikowych pojemników do przechowywania żywności.

Dzięki bisfenolowi opakowania są bardziej odporne na uszkodzenia mechaniczne, a w przypadku puszek dodatkowo chroni on żywność przed kontaktem z aluminium.

Niestety – po spożyciu żywności sprzedawanej w opakowaniach z bisfenolem A, poziom tego składnika wzrasta w organizmie. Z kolei bisfenol A może zaburzać gospodarkę hormonalną, gdyż wykazuje działanie estrogenne – naśladuje aktywność żeńskich hormonów płciowych. Według badań może sprzyjać wystąpieniu problemów zdrowotnych takich, jak:

rak piersi, jajników, endometrium, prostaty oraz obniżenie jakości nasienia i trudności z zajściem w ciążę.

Rada: wybierać pojemniki na żywność oznaczone symbolem „bez BPA” i rzadziej sięgać po produkty sprzedawane w puszkach.

## [2] Ftalany

Są one potencjalnie szkodliwe dla zdrowia. Pełnią one funkcję tzw. plastyfikatorów – substancji dodawanych do tworzyw sztucznych w celu nadania im elastyczności, miękkości i trwałości.

Prace naukowe wykazują, że ftalany mogą skutkować obniżeniem poziomu testosteronu u mężczyzn. Ale również i u kobiet zakłócają one aktywność układu hormonalnego.

Przyjęło się uważać, że narażenie na wysokie ilości ftalanów może wiązać się z następującymi komplikacjami zdrowotnymi:

obniżeniem liczebności plemników, zwiększeniem ryzyka zachorowania na PCOS i endometriozę oraz z pogorszeniem funkcjonowania jajników i macicy.

Duże ilości ftalanów znajdują się m.in. w tackach i pojemnikach, w których oferowana jest żywność typu fast food, bo związki te mogą migrować z opakowań do żywności. Ale największe ryzyko dotyczy dań serwowanych na ciepło – np. smażonych mięs, frytek czy pizzy, bo wysoka temperatura i tłuszcz zwiększają uwalnianie ftalanów z opakowania do żywności.

Naukowcy zaobserwowali o ok. 60% wyższe stężenie ftalanów w organizmie osób, które często sięgają po wspomnianą żywność.

## [3-4] Antymon i mikroplastik

Te dwie substancje uwzględniłem w jednym punkcie, bo obie mają negatywny wpływ na pracę hormonów, a ponadto – występują w butelkach plastikowych (PET), w których sprzedawane są napoje.

Antymon to pierwiastek, który przyspiesza proces produkcji PET – inaczej politereftalanu etylenu, z którego powstają właśnie butelki.

Ma on zdolność do wiązania się z receptorami, z którymi naturalnie łączą się nasze hormony. I w efekcie – może on powodować zmiany hormonalne w organizmie.

Mimo że niektórzy specjaliści uważają, że poziom przedostawania się antymonu do żywności nie stwarza zagrożenia dla zdrowia, to osobiście w tym przypadku wolę chuchać na zimne – i dlatego zbyt często nie sięgam po napoje w butelkach PET.

Jednocześnie warto wiedzieć, że przechowywanie butelek PET w cieplejszym otoczeniu (np. na słońcu, w rozgrzanym samochodzie) sprzyja uwalnianiu większych ilości antymonu. Podobne działanie obserwujemy przy niskim pH, czyli np. w napojach gazowanych.