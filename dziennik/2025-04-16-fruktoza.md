# Prawda o fruktozie (cukrze owocowym).

Dzień dobry o poranku,

o owocach krążą różne opinie. Z jednej strony zawierają one wiele cennych składników pokarmowych, z drugiej zaś większość z nich obfituje w cukier, którego powinniśmy unikać.

To właśnie obecność cukru sprawia, że niektóre osoby rezygnują z owoców. Rzucę więc Państwu trochę światła na ten temat.

## Czym jest fruktoza?

To cukier naturalnie występujący właśnie w owocach. Dlatego też określa się ją cukrem owocowym. I poza owocami występuje też w miodzie.

Warto jeszcze dodać, że zwykły cukier stołowy – którego używamy np. do słodzenia herbaty składa się po połowie z fruktozy i glukozy.

## Fenomen fruktozy

W przeciwieństwie do wielu innych rodzajów cukru – fruktoza jest inaczej metabolizowana w naszym organizmie.

Otóż fruktoza nie powoduje istotnego wzrostu poziomu cukru we krwi po spożyciu.

Wobec powyższego, wielu producentów żywności poleca fruktozę jako zamiennik zwykłego cukru osobom z cukrzycą.

Gdyby poprzestać na powyższej informacji – rzeczywiście fruktoza byłaby zupełnie bezpiecznym składnikiem.

## Nie jest tak kolorowo…

Okazuje się, że czysta fruktoza nie jest dobrym rodzajem cukru dla diabetyków. Przez to, że ma ona zdolność do łączenia się z różnymi białkami w naszym organizmie (tzw. proces glikacji), to powoduje to pewne problemy zdrowotne. W skrócie – fruktoza może nasilać ryzyko powikłań cukrzycowych u wspomnianych pacjentów.

To jednak nie wszystko. Substancje powstające w procesie glikacji sprzyjają wielu innym problemom zdrowotnym, w tym m.in.:

chorobie zwyrodnieniowej stawów, chorobie Alzheimera czy miażdżycy i stanom zapalnym.

Poza tym fruktoza podnosi poziom kwasu moczowego we krwi, co również jest niekorzystne. I może także prowadzić do stłuszczenia wątroby.

## Prawda o owocach

Gdyby zakończyć na powyższych informacjach, szala decyzji raczej przechylałaby się w kierunku rezygnacji z owoców.

Osobiście jednak uważam, że owoce jak najbardziej warto jeść.

## Dlaczego?

Ponieważ produkty, po które sięgamy, to pula różnych składników pokarmowych, a nie tylko jednego z nich.

Nie można stawiać znaku równości pomiędzy owocami a fruktozą, bo zawierają duże ilości innych składników, dobrych dla zdrowia.

Pisząc wprost: korzyści z dostarczania prozdrowotnych związków obecnych w owocach zdecydowanie **przewyższają** ryzyko płynące ze spożywania fruktozy.

## Są na to dowody naukowe

Wystarczy spojrzeć do prac naukowych, z których jasno wynika, że spożywanie owoców zmniejsza ryzyko wielu chorób, w tym m.in.:

- cukrzycy typu 2 (o 8%);
- raka jelita grubego (o 25%);
- chorób sercowo-naczyniowych (o 16%);
- stłuszczenia wątroby (o 12%);
- choroby Alzheimera (o 3%).

Takie dane potwierdzają, że owoce spożywane w **umiarkowanych** ilościach (np. codziennie po 150-200 g), mają korzystny wpływ na nasze zdrowie i nie są żadnym zagrożeniem.

Oczywiście, niektóre owoce mają więcej, a inne mniej cukru – ale o tym napiszę kiedy indziej.