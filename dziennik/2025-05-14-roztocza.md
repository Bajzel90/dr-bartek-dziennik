# 10 sposobów na usunięcie roztoczy i dlaczego to istotne.

Dzień dobry o poranku,

początek maja to wzrost liczebności roztoczy – których optimum rozwoju przypada na okres od lipca do września.

Osoby uczulone na roztocza najbardziej odczuwają dolegliwości jesienią i zimą, gdyż wtedy rozpoczyna się sezon grzewczy i więcej czasu spędzamy w pomieszczeniach zamkniętych.

Niemniej to właśnie już od maja potrafią one dawać o sobie znać – przy czym najszybciej namnażają się w temperaturze >25°C.

## Krótko wyjaśnię, że roztocza

to mikroskopijne pajęczaki, które żyją głównie w kurzu domowym oraz żywią się martwym naskórkiem ludzi oraz zwierząt.

W rezultacie: najwięcej roztoczy znajduje się tam, gdzie spędzamy najwięcej czasu. Ich siedliska to przede wszystkim:

dywany, pościele, materace, poduszki, koce, firany, tapicerka mebli, pluszowe zabawki, narzuty, legowiska zwierząt.

Niestety ich wydaliny są dla człowieka bardzo silnymi alergenami. Oznacza to, że mogą powodować u nas reakcje alergiczne.

## Lista objawów

spowodowana obecnością roztoczy jest niestety długa. Wśród nich mogę wymienić głównie:

uporczywy kaszel (zwłaszcza w nocy); przewlekły, wodnisty katar, zatkany nos, swędzenie i pieczenie, gardła, nosa i oczu, łzawienie, zaczerwienienie spojówek, świszczący oddech, do tego zapalenie zatok, swędzenie skóry, pokrzywka, trudności z oddychaniem.

Mnogość i nasilenie objawów zależą od tego, jak bardzo jesteśmy uczuleni na roztocza i od ogólnego stanu zdrowia, w tym np. tego, czy zmagamy się też z astmą lub atopowym zapaleniem skóry.

## Sposoby na roztocza

Żeby załagodzić dolegliwości spowodowane obecnością roztoczy, ważne jest, by podjąć się praktyk, dzięki którym można zmniejszyć ich liczebność. Podam Państwu najważniejsze zasady:

1. Pościel, koce i poszewki należy prać co najmniej raz w tygodniu w temp. minimum 60°C (najlepiej 90, jeśli materiał na to pozwala).

2. Warto stosować antyroztoczowe pokrowce z mikrowłókien na materace i poduszki.

3. Pluszowe zabawki dobrze trzymać w zamykanych pojemnikach z tworzywa sztucznego lub workach próżniowych.

4. Utrzymuj poziom wilgotności w mieszkaniu poniżej 50%, bo to znacząco ogranicza rozwój roztoczy. Pomocne w tym są osuszacze powietrza oraz niektóre nawyki, np. zakrywanie garnków podczas gotowania, nieotwieranie zmywarki zaraz po zakończeniu cyklu itp.

5. Wietrz pomieszczenia 3-4 razy dziennie przez 10-15 min, aby poprawić cyrkulację powietrza i zmniejszyć wilgotność.

6. Stosuj odkurzacze z filtrem HEPA. Dokładnie odkurzaj dywany, tapicerkę mebli, zasłony i inne tkaniny, które gromadzą kurz.

7. Podłogi myj regularnie na mokro. Dodatkowo można stosować antyroztoczowe środki czystości przeznaczone do podłóg, firan czy tkanin.

8. Nie otrzepuj koców, pościeli czy dywanów w pomieszczeniach – to tylko rozprasza alergeny w powietrzu.

9. Warto także usunąć nadmiar tkanin, starych dywanów, narzut, tapicerowanych mebli i zbędnych ozdób, które gromadzą kurz.

10. W sezonie letnim warto ograniczać korzystanie z wiatraków, bo mogą one wzburzać kurz i rozpraszać roztocza w powietrzu.

Jako ciekawostkę dodam, że w walce z roztoczami przydatny może okazać się olejek eteryczny z mięty. Badanie z 2025 roku pokazało, że składnik ten działa na roztocza zarówno odstraszająco, jak i ma działanie roztoczobójcze. Potencjalnie można użyć taki olejek jako składnik sprayu do spryskiwania powierzchni, a także zastosować dyfuzor do rozpylania olejku miętowego np. w sypialni.



