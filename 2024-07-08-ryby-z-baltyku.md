# O zanieczyszczeniach w rybach z Morza Bałtyckiego. Oficjalne dane.

Dzień dobry o poranku,

Bałtyk jest jednym z najbardziej zanieczyszczonych mórz. Są więc przesłanki, że ryby poławiane w Morzu Bałtyckim – odznaczają się wysokim poziomem zanieczyszczeń.

Pomyślałem więc, że dziś podzielę się z Państwem własną opinią o bezpieczeństwie spożywania ryb poławianych w naszym morzu.

## Możliwe zanieczyszczenia w rybach

Słowem wstępu – jakie rodzaje zanieczyszczeń mogą znajdować się rybach (nie tylko tych z Morza Bałtyckiego)? Są to głównie:

Metale ciężkie (rtęć, kadm, ołów) – działają neurotoksycznie, do tego osłabiają kości, powodują uszkodzenia nerek i wątroby.

Polichlorowane bifenyle (PCB) – mogą powodować nowotwory, zaburzenia hormonalne i osłabiają odporność.

Dioksyny – są silnie rakotwórcze i mogą powodować uszkodzenia wątroby oraz układu odpornościowego.

Pestycydy chloroorganiczne – mogą uszkadzać układ nerwowy, zwiększać ryzyko nowotworów, zaburzać gospodarkę hormonalną.

## Jak to wygląda w rybach z Bałtyku

Jedną z głównych organizacji badawczych monitorujących stopień zanieczyszczeń w rybach, które są poławiane w Morzu Bałtyckim, jest Morski Instytut Rybacki. Na stronie instytutu można znaleźć dane o zawartości różnych substancji toksycznych w rybach.

Bazując na tych informacjach, ryby łowione w Bałtyku odznaczają się bardzo niską zawartością rtęci.

Inaczej sytuacja wygląda w przypadku dioksyn i polichlorowanych bifenyli. Mianowicie 3 gatunki ryb – szprot, śledź, łosoś – zawierają stosunkowo wysokie ilości tych związków.

Pracownicy MIR-u podają, że aby nie dopuścić do przekroczenia bezpiecznego limitu tych toksycznych dla zdrowia substancji, nie powinniśmy w ciągu tygodnia spożywać więcej niż:

- 105 g łososia bałtyckiego;

- 75 g łososia bałtyckiego wędzonego;

- 400 g śledzia bałtyckiego;

- 120 g szprota wędzonego;

- 240 szprota w pomidorach.

Pozostałe zaś ryby – w tym jedna z najpopularniejszych w naszym kraju: dorsz – odznaczają się niskim poziomem zanieczyszczeń.

## W mojej więc opinii

nagonka na spożywanie ryb z Bałtyku, chociaż ma swoje podstawy, jest często nieco przesadzona.

W istocie bowiem zawartość substancji toksycznych wcale nie jest tak wysoka.

Niemniej, jeśli chodzi o wymienione ryby: łososia, śledzia i szprota, warto zachować umiar i nie spożywać ich w ilości przekraczającej 1 czy 2 porcje tygodniowo.

A jeżeli bardzo lubimy łososia i śledzia, i ryby te regularnie oraz w większych ilościach pojawiają się w jadłospisie, to w takiej sytuacji dobrze jest sięgnąć np. po łososia dzikiego i śledzia atlantyckiego.

Najlepiej zaś w ciągu tygodnia sięgać po 2-3 porcje różnych gatunków ryb, oczywiście nie tylko tych z Bałtyku.

Są one bowiem źródłem cennych składników pokarmowych:

pełnowartościowego białka, kwasów tłuszczowych omega-3, selenu, jodu, cynku, witaminy B12.

No i co jeszcze warto zaznaczyć: nawet jeśli ryby zawierają pewne zanieczyszczenia, to zwykle mieszczą się one w normie – i korzyści ze spożywania ryb przeważają nad ryzykiem zdrowotnym.

Tak trzeba na to patrzeć.