# Wędrujący kompleks mioelektryczny – mniej znany sposób na zdrowsze jelita.

Dzień dobry o poranku,

w naszym układzie pokarmowym istnieje wędrujący kompleks mioelektryczny, a jego skrót z angielskiego to MMC. Tym właśnie skrótem będę dla uproszczenia posługiwał się w dalszej części.

Z uwagi, że mechanizm ten ma duże znaczenie dla kondycji jelit, to postaram się wyczerpująco omówić to zagadnienie. Jest ciekawe.

## Czym jest MMC?

Pod pojęciem wędrujący kompleks mioelektryczny rozumie się cyklicznie pojawiające się fale skurczów mięśni gładkich przewodu pokarmowego, które występują między posiłkami.

To mechanizm motoryki przewodu pokarmowego, który działa w stanie postu (na czczo), przypominając jakby „miotełkę jelitową” przygotowującą układ trawienny na kolejne przyjęcie pokarmu.

A dodam, że jest to inny „tryb” niż zwykła perystaltyka (ruch) jelit, która ma na celu mieszać i przesuwać pokarm wzdłuż przewodu pokarmowego, umożliwiając trawienie i wchłanianie składników.

## Dlaczego jest to ważne?

Proces, o którym napisałem, pełni rolę „wewnętrznego sprzątacza jelit” – dzięki wspomnianym skurczom następuje oczyszczanie jelit m.in. z: resztek pokarmowych, złuszczonych komórek i bakterii.

Czyli wszelkiego rodzaju zanieczyszczenia obecne w jelicie cienkim są przesuwane w kierunku jelita grubego w celu ich usunięcia.

Warto wiedzieć, że zaburzenia MMC sprawiają, że w jelicie cienkim dochodzi do nadmiernego namnażania się i osiedlania bakterii. To z kolei zwiększa ryzyko rozwoju zespołu rozrostu bakteryjnego jelita cienkiego, czyli SIBO. Jest to choroba, która wiąże się z uciążliwymi objawami, w tym m.in. z:

bólami brzucha, wzdęciami, odbijaniem, biegunkami, a także nadmiernym oddawaniem gazów.

Poza tym SIBO może doprowadzić do niedoboru żelaza i witaminy B12 (a czasem nawet jeszcze innych składników pokarmowych).

Bardzo ważne jest zatem, aby MMC pracował prawidłowo.

## Jeden istotny nawyk

Wspominałem, że MMC działa na czczo, pomiędzy posiłkami. Stąd istotne jest, by robić sobie odpowiednie przerwy między posiłkami (ok. 3-4 h) i zapewnić post nocny trwający minimum 10, a najlepiej więcej godzin.

Kluczowy jest tu więc nawyk, by starać się nie podjadać między posiłkami. Proszę wiedzieć, że jakiekolwiek jedzenie „wyłącza” rytm MMC, czyli hamuje oczyszczanie jelit.

Jeśli już z jakiegoś powodu musimy sięgnąć po jakąś przekąskę, to dobrze, aby zawierała ona w składzie błonnik pokarmowy.

## Co zaburza MMC?

Jako ciekawostkę wspomnę, że MMC może działać nieprawidłowo również w kilku innych sytuacjach:

- w przebiegu zaawansowanej cukrzycy;
- na skutek przyjmowania niektórych leków;
- w wyniku nadużywania alkoholu.

Mam nadzieję, że było to ciekawe.

