# Dla zdrowia i przyjemności: 5 herbatek rozgrzewających

Dzień dobry o poranku,

gdy w grudniu chłód szczypie nas w policzki… a nie, przepraszam, gdyż jak na połowę grudnia, to jest jakoś wyjątkowo „niezimno”.

Więc może tak: grudzień to dobry czas, aby poeksperymentować z rozgrzewającymi, aromatycznymi herbatkami.

Zaproponuję Państwu 5 różnych herbatek, które sam co jakiś czas sobie robię. Są one z prozdrowotnych składników, ale skupię się na opisaniu, z czego i jak je zrobić, czyli taki Dziennik z pomysłami.

## 1. Imbirowo-cytrusowa z miodem

**Składniki:**

1 łyżeczka herbaty czarnej, zielonej lub białej liściastej, 3-4 plasterki świeżego imbiru, 1 plasterek pomarańczy/cytryny, 1 łyżeczka miodu, 250 ml gorącej wody.

**Przygotowanie:**

Zalej herbatę gorącą wodą (ok. 80-90°C). Dodaj imbir i plasterek cytryny lub pomarańczy. Zaparzaj przez 3-5 min, potem przecedź napar. Gdy napar lekko ostygnie, dodaj miód i wymieszaj.

## 2. Korzenna z anyżem i cynamonem

**Składniki:**

1 łyżeczka czarnej herbaty liściastej lub rooibos, 1 laska cynamonu, 2-3 gwiazdki anyżu, 1 plasterek pomarańczy, 1 łyżeczka miodu lub erytrytolu, 250 ml gorącej wody.

**Przygotowanie:**

Umieść herbatę, laskę cynamonu i gwiazdki anyżu w kubku. Zalej składniki gorącą wodą. Parz przez 5-7 min, aby aromaty dobrze się połączyły. Wyjmij liście herbaty i przyprawy, potem dodaj plaster pomarańczy. Dosłodź miodem według uznania i wymieszaj.

## 3. Chai Masala

**Składniki**:

1 łyżeczka czarnej herbaty liściastej, 125 ml wody, 125 ml mleka lub napoju roślinnego, 2-3 ziarna kardamonu, 1 mała laska cynamonu, 1 mały kawałek świeżego imbiru (ok. 1 cm), 2 goździki, 2-3 ziarenka czarnego pieprzu, 0,5 łyżeczki miodu.

**Przygotowanie**:

Rozgnieć kardamon, goździki i ziarna pieprzu w moździerzu lub nożem. Pokrój imbir na cienkie plasterki. W małym garnku zagotuj wodę z przyprawami oraz laską cynamonu.

Gotuj na małym ogniu przez 5 minut, aby wydobyć aromaty. Dodaj czarną herbatę i gotuj kolejne 2-3 minuty. Wlej mleko, wymieszaj i podgrzewaj na małym ogniu przez 1-2 minuty, nie doprowadzając jednak do wrzenia. Po zdjęciu z ognia odczekaj chwilę, aż herbata lekko ostygnie, a następnie dodaj miód. Przelej herbatę przez sitko do kubka i podawaj od razu.

## 4. Z malinami i goździkami

**Składniki**:

1 łyżeczka herbaty białej liściastej, 3 łyżki malin mrożonych lub suszonych, 3 lub 4 goździki, 1 łyżka soku malinowego bez cukru, 250 ml gorącej wody.

**Przygotowanie**:

W kubku umieść białą herbatę, suszone lub mrożone maliny oraz goździki. Zalej całość gorącą wodą o temperaturze 75-85°C. Parz przez 3–5 minut, aby wydobyć delikatny smak herbaty białej. Jeśli chcesz, dodaj sok malinowy bez cukru, a następnie wymieszaj.

wczoraj nie dodała mi się piąta herbatka. Jest ona wartościowa dla zdrowia, dlatego uzupełniam.

## 5. hibiskusowo-cynamonowa

**Składniki**:

1 łyżeczka herbaty czarnej liściastej, 1 łyżeczka suszonych kwiatów hibiskusa, 1 mała laska cynamonu, 2 cienkie plastry jabłka, 1 łyżeczka miodu, 250 ml gorącej wody.

**Przygotowanie**:

W kubku umieść herbatę, suszone kwiaty hibiskusa, a także laskę cynamonu i plasterki jabłka. Zalej gorącą wodą (około 90°C). Parz przez 5-7 minut, aż napar nabierze rubinowego koloru. Następnie wyjmij herbatę i dodatki, a jeśli chcesz, dodaj miód i wymieszaj.

