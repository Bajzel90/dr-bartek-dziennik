# Głóg w formie „herbatki”, odwaru oraz dżemu. Na co pomaga?

Dzień dobry o poranku,

głóg to roślina o dużej wartości ozdobnej i leczniczej.

Większość głogów kwitnie między majem a czerwcem, z końcem sierpnia wydając owoce. Oczywiście suszone kwiaty i owoce głogu dostępne są cały rok.

Jednak warto stosować też przetwory na bazie świeżych owoców głogu, które zwykle zaczynamy zbierać z końcem lata.

## Głóg wzmacnia serce

Głóg (owoce i kwiaty) to roślina, która przede wszystkim wspiera nasz układ krążenia. Wykazuje ona szerokie działanie na serce:

działa tonizująco, zwiększa siłę skurczów, zmniejsza ich częstotliwość, łagodzi napięcie naczyń wieńcowych, a także usprawnia przepływ krwi.

W efekcie sprawdzi się on w przypadłościach takich, jak:

osłabienie mięśnia sercowego, starcza niewydolność serca, miażdżyca, zakaźne zapalenie serca, niewydolność naczyń wieńcowych.

Jeśli więc chcemy wzmocnić swoje serce, produkty na bazie głogu wydają się dobrym wyborem.

## Inne korzyści

Głóg wykazuje jeszcze szersze działanie:

- działa uspokajająco (choć działanie to jest słabsze niż np. kozłka lekarskiego);

- usprawnia krążenie mózgowe;

- działa przeciwskurczowo na mięśnie jelit i dróg moczowych.

## „Herbatka” i odwar z głogu

Podstawowym sposobem wykorzystania głogu jest przygotowanie „herbatki” z owoców:

1 łyżeczkę suszonych owoców zalać 1 szklanką wrzątku, po czym pozostawić na kwadrans pod przykryciem. Przecedzić i spożywać 3 razy dziennie po 1 szklance naparu.

Innym rozwiązaniem jest sporządzenie odwaru z kwiatów głogu, które mają podobne działanie:

1 łyżkę surowca zalać 1 szklanką wody, doprowadzić do wrzenia, gotować przez 2-3 minuty. Przecedzić i spożywać 2 razy dziennie po ok. 3/4 szklanki.

## Dżem z owoców głogu

Niedawno robiłem i warto wypróbować głóg też w tej formie.

Składniki:

1 kg owoców głogu, 1 duża pomarańcza (skórka i sok), 200-300 g erytrytolu, sok z jednej cytryny, woda. Opcjonalnie 1-2 łyżeczki pektyn.

Sposób przygotowania:

1. Umyj owoce głogu i usuń pestki.

2. Zetrzyj skórkę z pomarańczy i wyciśnij sok.

3. W dużym garnku umieść owoce głogu. Dodaj skórkę i sok z pomarańczy, sok z cytryny oraz trochę wody (około pół szklanki). Gotuj na średnim ogniu, mieszając, aż owoce będą miękkie.

4. Dodaj erytrytol do gotujących się owoców.

5. Jeśli używasz pektyny, dodaj ją wg instrukcji na opakowaniu.

6. Gotuj na małym ogniu, mieszając często, aż dżem zgęstnieje do pożądanej konsystencji.

7. Przełóż gorący dżem do wyparzonych słoików.

8. Szczelnie zakręć słoiki i odwróć do góry dnem, aby ostygły.

9. Jeśli chcesz zapewnić dłuższą trwałość, pasteryzuj słoiki.

## Przeciwwskazania

Głóg jest bezpiecznym produktem, ale zaleca się jego stosowanie wyłącznie u osób dorosłych. Przeciwwskazane jest podawanie go dzieciom poniżej 12. roku życia kobietom ciężarnym i karmiącym piersią.