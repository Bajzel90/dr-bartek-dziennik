# Dobre i złe zamienniki cukru. Czym sam dosładzam i dlaczego?

Dzień dobry o poranku,

cukier nie krzepi. Cukier, a raczej jego nadmiar – szkodzi.

Każdy o tym wie. Nie do końca jednak wiadomo, czym go zastąpić, jeśli nie możemy rozstać się ze słodkim smakiem. Dziś więc o tym.

## Dobre alternatywy dla cukru

Spośród wszystkich dostępnych produktów słodzących, osobiście proponuję wybrać któryś z tych czterech.

### Erytrytol

Jest to składnik z grupy polioli, który w małych ilościach naturalnie występuje np. w gruszkach, winogronach czy arbuzie.

Jest o ok. 20-40% mniej słodki od cukru, za to dostarcza ok. 20 razy mniej kalorii. Ma kilka ważnych cech:

- nie podnosi poziomu glukozy (dobry dla diabetyków);

- nie przyczynia się do próchnicy zębów;

- nie ma działania przeczyszczającego;

- nie traci słodyczy pod wpływem pieczenia i smażenia;

- daje uczucie chłodzące po spożyciu.

Z tych powodów osobiście sięgam właśnie po erytrytol.

### Ksylitol

Też należy do polioli. Określa się go cukrem brzozowym, bo bardzo często pozyskuje się go z brzozy. W małych ilościach znajdziemy go w niektórych warzywach i owocach (np. w dyni, truskawkach).

Wykazuje podobną słodycz do cukru (a więc wyższą od erytrytolu) i dostarcza prawie 2-krotnie mniej kalorii niż cukier stołowy.

Tylko nieznacznie podnosi poziom glukozy we krwi i nie powoduje próchnicy. Ale w zbyt dużych ilościach działa przeczyszczająco. Do tego jest odporny na działanie wysokiej temperatury.

### Stewia

Stewia to potoczne określenie substancji słodzących (glikozydów stewiolowych) występujących w roślinie Stevia rebaudiana – która pochodzi z Brazylii i Paragwaju.

Substancje te są słodsze od cukru średnio aż 100-400 razy. Dlatego stewia jest stosowana w bardzo małych ilościach i w efekcie niemal w ogóle nie dostarcza kalorii.

Podobnie jak poprzednie słodziki, stewia też nie podnosi poziomu glukozy we krwi i nie powoduje próchnicy.

Ponieważ stewię sprzedaje się w różnych formach – w tabletkach, proszku, płynie – i może różnić się składem, więc na opakowaniu podaje się informację, ile jej użyć, by zastąpić np. 1 łyżeczkę cukru.

### Miód

Według mnie również miód można wziąć pod uwagę, jeśli chodzi o nadawanie słodkiego smaku napojom czy daniom.

O miodzie jednak już sporo pisałem, dlatego tylko krótko wspomnę tu, że poza cukrem miód zawiera też kilka substancji bioaktywnych, które nadają mu pewien potencjał prozdrowotny.

Ale trzeba pamiętać, że w podwyższonej temperaturze miód traci swoje walory, dlatego lepiej wykorzystywać go „na zimno”.

## Słodziki, których nie polecam

A jeżeli chodzi o słodziki, których poza cukrem stołowym osobiście unikam, to są to głównie:

cukier brązowy, fruktoza, sukraloza, sacharyna, acesulfam K, aspartam, cyklaminian sodu, syrop z agawy i syrop klonowy.

Przyznam, że niekiedy zdarzy mi się użyć tego ostatniego, ale są to sporadyczne przypadki.