# 4 rośliny zielarskie, które wspomagają wypróżnianie i łagodzą zaparcia.

Dzień dobry o poranku,

trudności z wypróżnianiem i dyskomfort z tym związany potrafią uprzykrzyć życie i pogorszyć zdrowie.

Dlatego poza usunięciem przyczyn zaparcia, można doraźnie sobie pomóc, decydując się na zastosowanie niektórych ziół.

Oto 4 zioła, które poprzez różne mechanizmy wspierają pracę jelit czy zwiększają formowanie się stolca, ułatwiając wypróżnianie.

## Owoc jarzębiny

Obecny w nich sorbitol działa jak środek osmotyczny: „przyciąga” wodę do światła przewodu pokarmowego, co zaś zmiękcza masy kałowe i ułatwia ich przejście przez układ pokarmowy.

Z suszonych owoców jarzębiny można przygotować napar:

1 łyżeczkę surowca zalać 1 szklanką wrzątku i zaparzać pod przykryciem przez 10-15 minut.

Tak sporządzony napar spożywa się raz dziennie.

## Nasienie babki płesznik

Efekt przeczyszczający tego surowca wynika głównie z wysokiej zawartości błonnika rozpuszczalnego w wodzie – pęcznieje on w kontakcie z płynami, tworząc żelową substancję. Ta żelowa masa zwiększa objętość treści jelitowej – co pobudza perystaltykę jelit, czyli naturalny ruch mięśni ścian jelit, ułatwiając przesuwanie się treści pokarmowej.

Zaleca się połączyć 1-2 łyżeczki nasion z 100 ml wody lub innego płynu (np. soku, jogurtu pitnego). Następnie się spożywa.

Ważne jest jednak, żeby całość dodatkowo popić 1 szklanką wody, by wspomóc pęcznienie i działanie błonnika, jednocześnie unikając zablokowania jelit.

## Korzeń prawoślazu

Naturalnie występujące w nim śluzy zmiękczają masy kałowe, co pomaga w ich łatwiejszym wydalaniu. I w ten sposób – prawoślaz wykazuje łagodne działanie przeczyszczające.

By przygotować korzeń prawoślazu do spożycia, zaleca się zalać 1 łyżkę rozdrobnionego korzenia 1 szklanką letniej wody. Pozostawić do namoczenia przez minimum 1 h, a następnie spożyć w całości.

I warto wiedzieć, że wspomniane śluzy tworzą ochronną powłokę na powierzchni jelit, łagodząc np. stany zapalne w błonie śluzowej przewodu pokarmowego. W efekcie korzeń prawoślazu może być polecany przy łagodniejszych zaparciach, w tym głównie osobom z podrażnionymi jelitami.

## Kora kruszyny

To surowiec z grupy drażniących środków przeczyszczających.

Jego działanie wynika z zawartości antrazwiązków, które działają drażniąco na ściany jelit. W rezultacie pobudzają one ich skurcze i przyspieszają przemieszczanie się treści jelitowej.

Z kory kruszyny sporządza się odwar:

0,4 g kruszyny zalać szklanką letniej wody, potem ogrzewać do wrzenia i gotować na małym ogniu przez ok. 15 min (pod przykryciem). Odstawić na 10 min, przecedzić i spożyć przed snem.

Ze względu na swoje silne działanie, kruszyna jest stosowana przy krótkotrwałych zaparciach, ale jej użycie powinno być ograniczone do krótkiego okresu (maksymalnie 1-2 tygodnie, 2-3 razy/tydzień), ponieważ długotrwałe stosowanie może prowadzić do zaburzenia pracy jelit i uzależnienia od środków przeczyszczających.

Kory kruszyny nie zaleca się stosować w przypadku następujących problemów zdrowotnych:

choroby zapalne jelit, niedrożność jelit, zapalenie wyrostka robaczkowego, zwężenie jelit, stany odwodnienia oraz bóle brzucha o nieznanej przyczynie.