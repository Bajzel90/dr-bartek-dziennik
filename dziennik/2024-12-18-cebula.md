# O cebuli i 15 pomysłach kuchennych, jak ją wykorzystać

Dzień dobry o poranku,

w utartych przenośniach cebula nie prezentuj się najlepiej. Bo np. „cebularzem” określa się skąpca, zaś „cebulactwem” – zachowanie prostackie.

Ale już jak mamy się ubrać na cebulkę – to skojarzenia z cebulą wypadają znacznie lepiej, zwłaszcza zimą.

Z kolei jeśli rozważymy cebulę pod względem zdrowotnym, to już w ogólne roślina ta robi się interesująca, bo regularne spożywanie cebuli może dostarczyć korzyści zdrowotnych…

## Co znajduje się w cebuli?

Bez względu na to, z jaką odmianą cebuli mamy do czynienia, jest ona dobrym źródłem związków siarki, a konkretnie – **allicyny**. Ten składnik w dużej mierze odpowiada za jej korzystne działanie.

Poza tym w cebuli znajdziemy kwercetynę, czyli związek z grupy flawonoidów, który ma właściwości przeciwutleniające.

Do tego w cebuli znajdują się fruktooligosacharydy, czyli związki, które sprzyjają wzrostowi dobroczynnych bakterii w jelitach.

## Która cebula jest najzdrowsza?

Gdyby rozpatrywać jedynie walory żywieniowe, to w mojej ocenie najlepszym wyborem jest cebula czerwona – zawiera najwyższe ilości kwercetyny. Do tego występują w niej antocyjany, które mają zdolność do neutralizowania wolnych rodników.

Przede wszystkim - o właściwościach zdrowotnych decyduje m.in. aktywność przeciwutleniająca. A ta, jak potwierdziły badania, jest najwyższa właśnie w przypadku cebuli czerwonej. Cebula żółta jest druga w kolejności, a na trzecim miejscu – cebula biała.

## Lepsza surowa czy gotowana?

Tu rzecz jest prosta: im dłużej będziemy traktować cebulę wysoką temperaturą, tym więcej będzie tracić dobroczynnych składników.

Stąd – jeśli więc zależy nam głównie na aspektach zdrowotnych, to lepszym wyborem jest cebula spożywana na surowo.

## A jak wpływa na zdrowie?

Bazując na badaniach naukowych z udziałem ludzi, główne efekty zdrowotne włączenia cebuli do diety to:

- ochrona przed powstaniem blaszki miażdżycowej;

- mniejsze ryzyko pojawienia się zawału serca;

- spowolniony rozwój demencji;

- lepsza sprawność umysłowa;

- spowolniona utrata masy kostnej.

Cebula wykazuje także działanie **przeciwnowotworowe**. Badacze zauważyli, że osoby regularnie ją spożywające, rzadziej chorują na raka:

żołądka, jelita grubego, jamy ustnej, gardła, przełyku, piersi, jajników, endometrium.

Według badań, korzyści zdrowotne można odnieść już wtedy, gdy będziemy spożywali przynajmniej **1 sztukę tygodniowo**.

## Kuchenne pomysły

Cebula to wszechstronny składnik. Ostatnio smakują mi śledziki w oleju lnianym z cebulą i ogórkiem kiszonym. Smaczne, zdrowe.

Oto pomysły z cebulą surową. Sprawdzi się jako dodatek do:

sałatki ziemniaczanej, kanapek, surówek (np. z marchewki), burgerów, tatara wołowego, chłodników, marynat do mięsa i ryb, salsy pomidorowej.

Z kolei cebulę poddaną obróbce termicznej można wykorzystać do:

zup (np. kremu z dyni albo pomidorów), sosów, gulaszów, farszów (np. do pierogów, krokietów), jajecznicy, zapiekanek (np. makaronowych lub warzywnych), potraw grillowanych.
