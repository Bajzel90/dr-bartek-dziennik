# Przyjrzyjmy się sokom owocowym. Czy stanowią tylko źródło cukru?

Dzień dobry o poranku,

zauważyłem, że soki owocowe mają dwojaką opinię:

1. niektóre osoby uważają je za zdrowe i twierdzą, że jeżeli odbiegają od świeżych owoców, to niewiele;

2. inne zaś osoby widzą w nich sam cukier i uważają je za bardzo mało wartościowe.

Zrewiduję więc te przekonania w świetle aktualnej wiedzy, by nie mieli Państwo wątpliwości, jak to jest z sokami owocowymi.

## Sok z owocu a owoc

Chociaż sok jest sporządzany z owoców, to do wartości owocu jest mu niemal tak daleko jak katarynce do orkiestry.

Wystarczy sobie wyobrazić produkcję soku, aby się o tym przekonać…

Po wyciśnięciu soku z miąższu owoców – pozostają nam wytłoki, których zwykle się pozbywamy.

Sięgając zaś po owoc, zjadamy zarówno sok, jak i to, co byłoby tym wytłokiem w przypadku produkcji soku.

Spożywając wyłącznie sok – pozbywamy się wielu dobroczynnych składników znajdujących się w wytłokach. A są to m.in.:

błonnik, przeciwutleniacze, witaminy (np. witamina C) oraz składniki mineralne (np. potas).

Przygotowując kiedyś materiały edukacyjne dla moich studentów, trafiłem na informację, że zwykły sok jabłkowy zawiera od 2 aż do 30 (!) razy mniej przeciwutleniaczy – w porównaniu z całym jabłkiem, z którego został wytworzony.

Dlatego między sokami owocowymi a owocami nie można stawiać znaku równości. Soki są zdecydowanie mniej wartościowe.

## Czy sok to sam cukier?

Prawdą jest, że soki zwykle zawierają dużo cukru (naturalnego, nie dodanego w toku produkcji).

Najzwyklejszy sok jabłkowy ma nawet 25 g cukru w 1 szklance. To tyle samo co popularne napoje gazowane typu cola.

O ile w sokach owocowych nie ma dużych ilości witamin, bo są one tracone w toku produkcji, o tyle jednak mogą zawierać stosunkowo sporo antyoksydantów (pomimo strat, o których pisałem wyżej: od 2 do 30 razy mniej – jest to zależne od wielu czynników).

Wobec tego nie można też twierdzić, że sok to sam cukier.

## Wnioski z 2024 roku

W 2024 roku opublikowano wiele prac naukowych poświęconych efektom zdrowotnym picia soków owocowych [1, 2, 3].

Niemal wszystkie te publikacje wskazują na ten sam wniosek:

Korzyści zdrowotne ze spożywania soków owocowych są bardzo ograniczone. Ich włączenie do jadłospisu może być częścią zdrowej diety, jeśli są spożywane z umiarem. Zbyt częste sięganie po nie jest niewskazane.

Uważam, że od czasu do czasu warto sięgnąć po sok owocowy, lecz nie należy z nimi przesadzać.

## Sok, nektar czy napój?

Zwrócę jeszcze uwagę na nazewnictwo różnych napojów na bazie owoców, które możemy spotkać na półkach sklepowych.

Zwykle mamy do czynienia z sokiem, nektarem i napojem. Poniżej krótko wyjaśniam najważniejsze różnice pomiędzy nimi.

**Sok owocowy** – płyn uzyskany z miąższu owoców, naturalnie zawarty w owocach. Może być produkowany przez tłoczenie bądź wyciskanie. Musi składać się w 100% z soku owocowego. Nie może zawierać dodatku cukru. Może zawierać dodatek witamin, a także składników mineralnych.

**Nektar owocowy** – otrzymany przez dodanie wody do soku owocowego, soku zagęszczonego, puree owocowego bądź też ich mieszanek. W zależności od rodzaju owoców minimalna zawartość soku owocowego, soku zagęszczonego lub puree owocowego musi wynosić od 25% do 50%. Dozwolone jest dodawanie cukru lub miodu do 20% całkowitej masy produktu.

**Napój owocowy** – zawiera pewien procent soku owocowego, puree owocowego, soku zagęszczonego lub ich mieszanek, ale nie spełnia wymagań stawianych sokom owocowym i nektarom. Może zawierać mniej niż 25% soku owocowego. Często zawartość ta jest dużo niższa. Dozwolone jest dodawanie do niego cukru, sztucznych słodzików, barwników, aromatów i konserwantów.

Dlatego jeśli już, w mojej ocenie najlepiej wybierać sok owocowy.

Jeśli mamy ochotę na sok owocowy od czasu do czasu, to najlepiej wybierać: wiśniowy, pomarańczowy, żurawinowy lub cytrynowy – ten ostatni oczywiście zawsze rozcieńczany wodą (np. lemoniada).

Nieco inaczej sprawa wygląda z sokami warzywnymi. O nich jednak napiszę innym razem.
