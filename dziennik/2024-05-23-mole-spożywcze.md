# Dobre praktyki przeciwdziałania molom spożywczym

Dzień dobry o poranku,

„panie Bartku – pisze czytelnik – może coś o molach spożywczych? Nie mam już sił na to dziadostwo. Wczoraj otworzyłem słoik, gdzie trzymam sypką herbatę i ze słoika wylatuje sobie mól, czyli pewnie zdążył naskładać jaj”.

Mól spożywczy, a konkretnie Omacnica spichrzanka, to popularny niechciany „szkodnik” domowy – w zasadzie ciekawy temat, bo np. może się pojawić pytanie, czy w powyższym przykładzie powinno się wyrzucić całą herbatę, czy jednak nie trzeba? I podam też kilka sposobów, jak pozbyć się moli spożywczych z mieszkania.

## Czy mole są niebezpieczne?

Zacznijmy od tego, że obecność moli spożywczych nie stwarza dla nas istotnego ryzyka zdrowotnego.

Mole to bardziej kwestia natury estetycznej.

Niemniej – w pozostawianych przez nie odchodach mogą rozwijać się patogenne mikroorganizmy, w tym bakterie i grzyby.

Dlatego mimo wszystko, lepiej się ich pozbyć. Możemy to zrobić w kilku krokach.

### Porządkowanie i czyszczenie

Jeśli zauważymy, że produkty sypkie (np. mąka, ryż) zaczynają się zlepiać w większe grudki, a dodatkowo pojawiają się białe osnowy nieco przypominające drobne pajęczynki, to znak, że czas wziąć się za porządki.

Wszystkie produkty spożywcze, w których zauważyliśmy obecność moli lub ich larw, najlepiej wyrzucić.

Jeśli jednak produkt nie jest mocno zainfekowany, to taką skażoną mąkę można np. przesiać, aby uratować jej część. Proponuję jednak całość usunąć.

Po usunięciu zainfekowanej żywności, należy dokładnie wyczyścić wszystkie szafki, półki i pojemniki, w których była przechowywana żywność.

Ważne jest, aby używać odkurzacza, żeby usunąć wszelkie resztki jedzenia i możliwe jaja moli, a potem warto przetrzeć powierzchnie wodą z mydłem lub octem. Jeśli chodzi o ocet – można też przygotować roztwór octu z gorącą wodą (tak, aby parował) w proporcjach 1:1 i wstawić go do szafki, i wyjąć dopiero wtedy, gdy ostygnie.

### Przechowywanie żywności

W momencie, gdy zaczniemy uzupełniać nasze zapasy, dobrze jest zaopatrzyć się w szczelne pojemniki (proponuję ze szkła z gumową membraną), które zapobiegną dostępowi moli do jedzenia. Słoiki ze zwykłą zakrętką są niewystarczającą przeszkodzą dla moli.

Jako ciekawostkę też wspomnę, że larwy moli są zdolne przegryźć foliowe opakowania, stąd i one nie są za dobrym zabezpieczeniem.

Ponadto – dobrze jest regularnie sprawdzać stan przechowywanej żywności.

### Środki odstraszające

Aby zapobiec ponownej inwazji moli spożywczych, sprawdzą się naturalne rozwiązania.

Wśród nich np. umieszczanie liści laurowych bądź woreczków lnianych z suszoną lawendą w szafkach z żywnością – co będzie odstraszało mole. Te naturalne zapachy są dla nich nieprzyjemne.

Na mole działają odstraszająco też inne przyprawy. Sprawdzą się goździki, ziele angielskie i cynamon. Również i je można włożyć do lnianego woreczka.

Kolejnym rozwiązaniem jest umieszczenie w szafkach świeżych skórek z cytryny, pomarańczy bądź grejpfruta. Z uwagi na swój intensywny zapach będą one zniechęcały mole do odwiedzin.

A ponadto można regularnie nasączać waciki lub gazę niektórymi olejkami. Sprawdzą się m.in. olejek z mięty i olejek z eukaliptusa.

## Specjalistyczne pułapki i preparaty

Powyższe naturalne rozwiązania często wystarczają, aby zwalczyć mole i zapobiec ich pojawianiu się.

Ale kiedy mamy do czynienia z pokaźną inwazją i naturalne sposoby okazują się nie być w pełni skuteczne, wtedy sprawdzą się m.in.:

- **pułapki feromonowe** – zawierają syntetyczne feromony, które przyciągają mole. Gdy przylecą do pułapki, przyklejają się do lepkiej powierzchni, co przerywa cykl reprodukcyjny moli. Są nietoksyczne i bezpieczne dla żywności.

- **preparaty owadobójcze** w postaci proszku lub aerozolu – przygotowanym
  preparatem można opryskiwać miejsca, w których gnieżdżą się omawiane owady (np. szczeliny drzwi, wnętrza szaf, okolice listew podłogowych itd.). Jednak przy ich stosowaniu należy dokładnie zapoznać się z instrukcją stosowania, gdyż
  tego typu preparaty zwykle nie mogą mieć żadnego kontaktu z żywnością.
