# Napój z buraków, który sam lubię robić oraz jak go wykorzystać w kuchni.

Dzień dobry o poranku,

rośnie zainteresowanie różnymi produktami fermentowanymi, co mnie cieszy, bo to żywność o potencjale prozdrowotnym.

Jednym z takich produktów jest zakwas z buraków.

## Czym jest zakwas buraczany

Otóż przygotowuje się go poprzez fermentację buraków w wodzie z dodatkiem soli i przypraw.

Fermentacja trwa zwykle kilka dni – i w tym czasie bakterie kwasu mlekowego przekształcają cukry zawarte w burakach w prozdrowotny kwas mlekowy.

## Dlaczego jest zdrowy?

Bo cechuje się zawartością wielu cennych składników, w tym:

kwas mlekowy, polifenole, związki azotu, betalainy, a także dobroczynne bakterie z rodzaju Lactobacillus.

Obecność tych związków sprawia, że zakwas buraczany może być pomocny w wielu różnych obszarach, w tym:

- wspomaga redukcję ciśnienia tętniczego;

- zwiększa wchłanianie żelaza niehemowego;

- podnosi zdolność ciała do walki z wolnymi rodnikami;

- korzystnie zwiększa różnorodność bakterii w jelitach;

- hamuje wzrost patogenów w organizmie.

## Sok z buraków kontra zakwas

Zakwas buraczany a sok z buraków – część z Państwa może się tu zastanawiać, po który lepiej sięgać.

Moja odpowiedź jest następująca: są to – wbrew pozorom – dwa zupełnie inne produkty. W porównaniu do soku, zakwas zawiera cenny kwas mlekowy oraz pożyteczne bakterie. Jednak w procesie fermentacji niestety dochodzi do częściowego, a nawet znacznego obniżenia poziomu naturalnych składników obecnych w burakach – nieorganicznych związków azotu oraz barwników (betalain).

W efekcie nie należy traktować zakwasu jako alternatywy dla soku i na odwrót. W mojej ocenie oba produkty mają szeroki potencjał prozdrowotny i nie można wskazać, który jest pod tym względem lepszy.

## Najlepiej samemu robić

zakwas buraczany, gdyż jest to proste, chociaż warto uzbroić się w cierpliwość.

Do przygotowania zakwasu są potrzebne następujące składniki:

1 kg buraków, 1 litr przegotowanej ostudzonej wody, 1 łyżka soli, 4 ząbki czosnku, 2-3 liście laurowe, 5-6 ziaren ziela angielskiego.

Sposób przygotowania znajdą Państwo w Internecie, jednak gdyby pojawiły się kłopoty, to chętnie opiszę w niedalekiej przyszłości, jak ja go przygotowuję.

## Jak stosować zakwas?

Zakwas buraczany najlepiej spożywać w ilości ok. 50 do 100 ml na dzień (1/4-1/2 szklanki).

Zakwas można pić bezpośrednio jako zdrowy napój. Nada się także jako dodatek do koktajli, sałatek (jako część dressingu), chłodnika.

Ciekawym smakowo rozwiązaniem jest także zrobienie lemoniady buraczanej:

zakwas z buraków mieszamy z wodą niegazowaną (może być też gazowana), dodajemy sok z cytryny, miód i listki mięty.

