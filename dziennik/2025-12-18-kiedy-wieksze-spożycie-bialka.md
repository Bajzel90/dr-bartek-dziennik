# W jakich przypadkach stosować dietę wysokobiałkową?

Dzień dobry o poranku,

pisałem wczoraj o jakości białka i przybliżonych ilościach, jakie na co dzień powinny spożywać wybrane grupy osób.

Dzisiaj poszerzę ten temat i wyjaśnię, kto szczególnie skorzysta na stosowaniu diety wysokobiałkowej – dla kogo jest ona wskazana.

Dania na bazie serka wiejskiego doskonale sprawdzają się, kiedy to chcemy utrzymać dietę wysokobiałkową – i do tego teraz przejdę…

## O diecie wysokobiałkowej

mowa wtedy, kiedy codzienny jadłospis dostarcza nam co najmniej 1,3 g białka na kilogram masy ciała.

Zwykle jest to jednak ok. 1,6-2,4 g białka na kilogram masy ciała, choć warto nie przekraczać tych 2,0 g. Dokładne zaś wartości ustala się i dostosowuje do konkretnego przypadku.

## Oto u kogo sprawdzi się wspomniana dieta.

### 1. Redukcja masy ciała

Dietę o podwyższonej zawartości białka mogą rozważyć te osoby, które planują schudnąć. Ma to związek z 3 mechanizmami:

- ze wszystkich makroskładników białko najsilniej zapewnia dłuższe uczucie sytości, dzięki czemu cechujemy się mniejszą skłonnością do podjadania;

- nasz organizm zużywa większe ilości energii na trawienie i metabolizm białka, w porównaniu do pozostałych związków odżywczych;

- podczas odchudzania nasze ciało może niekorzystnie tracić masę mięśniową, a wyższa zawartość białka chroni przed tym niekorzystnym efektem.

I wiele przeprowadzonych doświadczeń wskazuje wprost, że dieta wysokobiałkowa wspomaga odchudzanie.

### 2. Budowanie masy mięśniowej

Zwiększenie spożycia białka jest też wskazane u osób, które chcą zwiększyć zawartość tkanki mięśniowej.

Dotyczy to zwłaszcza osób aktywnych fizycznie, których celem jest odpowiednie ukształtowanie sylwetki. Niemniej, na budowie masy mięśniowej skorzystają również osoby starsze. Dlaczego? Dlatego, że wyższa zawartość tkanki mięśniowej oznacza mniejsze ryzyko upadków i złamań kości, w tym kości udowej.

### 3. Operacje i urazy

O wyższą zawartość białka w diecie powinny dbać również osoby, które przeszły poważniejsze zabiegi operacyjne bądź doświadczyły urazów np. mięśni, ścięgien, więzadeł czy też urazów głowy i klatki piersiowej.

W tych przypadkach stosowanie diety wysokobiałkowej ma swoje uzasadnienie, ponieważ:

- ogranicza utratę masy mięśniowej;
- przyspiesza gojenie ran;
- wspiera regenerację tkanek;
- zmniejsza ryzyko powikłań pooperacyjnych.

Warto też podkreślić, że spożywanie białka w dużych ilościach jest szczególnie istotne w przypadku osób po przebytych oparzeniach, ponieważ ten stan prowadzi do znacznej utraty białka z organizmu.

### 4. Gorączka

Dieta wysokobiałkowa sprawdzi się też u osób, które zmagają się z chorobami przebiegającym z długotrwałą gorączką, w tym m.in. z infekcjami i stanami zapalnymi. To dlatego, że w wyniku gorączki dochodzi do nasilonego rozpadu białek wewnątrzustrojowych, zaś wyższe spożycie białka może ochronić przed tymi zmianami.

### 5. Nowotwory

Białko jest kluczowym składnikiem dla pacjentów onkologicznych. Wynika to z tego, że rozwijający się nowotwór, jak też jego leczenie powodują m.in.:

przewlekły stan zapalny, większe zużycie białka, zaburzenia wchłaniania składników odżywczych, uszkodzenie zdrowych tkanek, nasilony rozpad białek mięśniowych.

Wyższa zawartość białka w jadłospisie pomaga w pewnym stopniu zniwelować wyżej wymienione skutki.