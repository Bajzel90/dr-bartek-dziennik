# Jedne z najzdrowszych orzechów i jak je najlepiej spożywać.

Dzień dobry o poranku,

orzechy to nie tylko zdrowa samodzielna przekąska. Możemy je na wiele ciekawych sposobów wykorzystać w kuchni.

Podpowiem Państwu jak – na przykładzie orzechów laskowych.

## Wysoka wartość odżywcza

Wspomniane orzechy to skarbnica składników odżywczych.

Przede wszystkim są ważnym źródłem pierwiastków – w 1 garści orzechów laskowych (30 g) znajdują się:

potas – 190 mg, magnez – 47 mg, żelazo – 1,3 mg, mangan – 1,9 mg, cynk – 0,7 mg, miedź – 0,48 mg.

Do tego w orzechach laskowych znajdziemy bardzo wysokie ilości witaminy E – jedna porcja tych orzechów pokrywa na nią dobowe zapotrzebowanie w 36% (to dużo).

Witamina E jest określana mianem witaminy młodości, ponieważ zapobiega chorobom oczu, poprawia płodność i za sprawą swoich właściwości antyoksydacyjnych chroni komórki przed starzeniem.

Do tego w garści orzechów laskowych jest dużo błonnika (ok. 3 g) oraz zdrowych jednonienasyconych kwasów tłuszczowych.

## Wpływ na zdrowie

Sięgając zatem po omawiane orzechy – dostarczamy organizmowi wielu ważnych, wyżej wymienionych składników, przez co staje się on lepiej odżywiony, a dodatkowo literatura fachowa wskazuje na szereg konkretnych korzyści zdrowotnych:

- redukcję poziomu LDL o działaniu miażdżycorodnym;

- poprawę składu flory bakteryjnej jelit;

- działanie neuroprotekcyjne;

- właściwości ochraniające materiał genetyczny (DNA).

Tak więc zjadanie orzechów laskowych będzie ważnym wsparciem dla naszego ciała.

## Jak spożywać orzechy laskowe?

Optymalnie jest spożywać jedną ich garść dziennie.

Oczywiście najprostszym rozwiązaniem jest jedzenie ich w formie samodzielnej przekąski lub zrobienie kremu orzechowego.

Ale poza tym warto rozważyć je w formie posiekanej – wtedy będą się dobrze komponować z wieloma daniami, w tym:

- jako składnik farszu mięsnego i ogólnie dodatek do mięsa (dobrze komponują się z dziczyzną, kaczką i schabem);

- jako dodatek do wypieków (np. tarty owocowej, brownie);

- jako składnik owsianki, granoli, musli;

- jako posypka na naleśniki, gofry i racuchy, risotto, tortellini;

- jako składnik zup krem (na bazie dyni, marchwi, kalafiora).

Bez rozdrabniania sprawdzą się też jako dodatek do sałatek, w tym sałatki z buraków. Można je wtedy podprażyć na patelni przez około dwie-trzy minuty.