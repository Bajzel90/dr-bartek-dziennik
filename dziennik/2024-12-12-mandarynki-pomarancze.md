# O mandarynkach i pomarańczach – czy mają wymierne korzyści zdrowotne?

Dzień dobry o poranku,

zapach mandarynek… perła w koronie świątecznych aromatów. A przynajmniej mnie urzeka ta ich cytrusowa woń.

Przyznam: wystarczy jeden niuch mandarynki, aby w mojej głowie ożyły obrazy z dzieciństwa. Działa tu tzw. pamięć węchowa.

Może właśnie dlatego tak lubię mandarynki – są jak wspomnienie, które mogę obrać ze skórki.

A czy poza tym, że mandarynki ładnie pachną i podczas obierania rozpylaj mgiełkę cytrusowej świeżości – mają jakieś prozdrowotne właściwości? I jak wypadają na tle pomarańczy?

## Co było pierwsze… Mandarynka czy pomarańcza?

Mimo że zarówno mandarynki, jak i pomarańcze są cytrusami, to owoce te nie pojawiły się w przyrodzie równocześnie.

Otóż pierwotnymi gatunkami cytrusów są głównie pomelo, cytron i właśnie mandarynka.

Pomarańcza zaś to wynik krzyżówki mandarynki z pomelo. A więc mandarynka pojawiła się przed pomarańczą.

## Źródło dobroczynnych związków

Zarówno mandarynki, jak i pomarańcze zaliczam do produktów korzystnych dla zdrowia. Wynika to z obecności w nich związków, które mają udowodnione działanie prozdrowotne. Mowa m.in. o:

flawonoidach (m.in. hesperydynie, naringeninie), błonniku, beta-karotenie, potasie, witaminach C, B1, B6 i B9 (foliany).

Pomarańcze mają około 2-krotnie więcej witaminy C, ale poza tym mają podobny skład. Dlatego ich właściwości zdrowotne także są podobne.

## Wpływ cytrusów na zdrowie

Literatura fachowa potwierdza, że regularne spożywanie cytrusów wiąże się z kilkoma korzyściami zdrowotnymi.

Badania pokazują, że mają one **właściwości przeciwnowotworowe**, w tym zmniejszają ryzyko zachorowania na raka:

przełyku, żołądka, jelita grubego, płuc, piersi.

Cytrusy działają też **ochronnie na układ krążenia**. Według badaczy zmniejszają ryzyko zachorowania na choroby sercowo-naczyniowe średnio o 50%.

Warto też zauważyć, że osoby, które często sięgają po omawiane owoce, rzadziej chorują na demencję.

## Jak wykorzystać mandarynki w kuchni?

Oto kilka pomysłów:

- tarta z mandarynkami i migdałami;

- sałatka z mandarynkami, rukolą i orzechami włoskimi;

- tartaletki z mandarynkami i kremem mascarpone;

- mandarynkowe curry z kurczakiem;

- salsa na bazie mandarynek, kolendry, limonki i oliwy;

- mandarynkowy koktajl z mleczkiem kokosowym.