# Czy warto sięgać po algi morskie? Jak je przygotować?

Dzień dobry o poranku,

wyrazili Państwo chęć, bym napisał o jadalnych algach morskich, które dostarczają bardzo duże ilości jodu.

Nade wszystko zależy mi na odnoszeniu się do Państwa potrzeb, dlatego zgodnie z życzeniem – dziś o tym.

## 3 algi zasobne w jod

Dostępnych jest kilka gatunków alg morskich, których można użyć jako element rozmaitych potraw.

Najbardziej popularne są: wakame, nori i kombu. Wszystkie te algi odznaczają się wysoką zawartością jodu:

- nori: 30-45 µg/g;
- wakame: 100-160 µg/g;
- kombu: 240-5000 µg/g.

Zwracam uwagę: wskazana zawartość jodu jest podana na 1 gram suszonych alg.

Dla przykładu – oznacza to, że wystarczy spożyć tylko 1 g wakame, żeby w ok. 100% pokryć dzienne zapotrzebowanie na jod.

Stąd – jeśli w Państwa diecie jest mało soli jodowanej oraz ryb, to uważam, że od czasu do czasu można „doładować” swój organizm jodem w postaci właśnie którejś z podanych alg.

## Inne korzyści ze spożywania alg

Poza tym, że algi morskie są źródłem jodu, to badania pokazują, że ich spożywanie może dostarczyć nam dodatkowych korzyści, np.:

- redukcji poziomu LDL;
- zwiększeniu aktywności naszego ciała w neutralizowaniu wolnych rodników;
- obniżeniu stężenia glukozy we krwi.

Dane te potwierdzają, że algi morskie mogą być cennym dodatkiem do różnych potraw.

## Czy algi morskie są bezpieczne?

Choć algi mają pewien potencjał zdrowotny, to trzeba zwrócić też uwagę na ich pewne wady:

1. Z uwagi na bardzo wysoką zawartość jodu, nie należy jeść alg w dużych ilościach (zwłaszcza kombu), by nie przedobrzyć z jodem.

1. Algi zawierają dużo sodu, zatem osoby wymagające stosowania diety niskosodowej nie powinny zbyt często po nie sięgać.

1. Tak jak inne organizmy morskie, algi mogą kumulować pewne zanieczyszczenia, w tym metale ciężkie. Ale ponieważ spożywa się ich małe ilości, więc nawet w przypadku zanieczyszczenia wydaje się, że dużo tych niekorzystnych związków nie dostarczymy.

## Jak spożywać algi morskie?

Jeśli zdecydują się Państwo na wypróbowanie w swojej kuchni alg morskich, to podam, jak je zastosować na przykładzie kombu.

Suszone kombu powinno być namoczone w wodzie przez 10-30 minut przed użyciem, a następnie gotowane przez kilka minut, aż zmięknie.

Kombu sprawdzi się jako dodatek do gotujących się warzyw (np. marchwi, ziemniaków, szpinaku), fasoli, tofu i ryżu. Można je także dodawać do zup warzywnych i sałatek.

Ponadto alga ta dobrze komponuje się z rybami i owocami morza, dodając im głębi smaku. Może być używana np. jako marynata.

Oczywiście kombu jest również wykorzystywane do sporządzania sushi. Choć w tym przypadku częściej stosowaną algą jest nori.

Algi morskie (zwykle w formie suszonej) są dość łatwo dostępne w sklepach stacjonarnych, w tym sieciach handlowych, sklepach z artykułami kuchni azjatyckiej, czy sklepach ze zdrową żywnością.