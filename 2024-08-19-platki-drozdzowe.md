# Smaczniejsze i zdrowsze potrawy dzięki płatkom drożdżowym.

Dzień dobry o poranku,

jedną z ważnych cech diety jest różnorodność.

Powód: im bardziej urozmaicony jadłospis, tym większa szansa, że dostarczamy wszystkich niezbędnych składników pokarmowych.

Jednym zaś z produktów, którym warto urozmaicić dietę, są płatki drożdżowe.

## Czym są i jak powstają?

Powstają na bazie drożdży piekarskich (Saccharomyces cerevisiae), które na co dzień są wykorzystywane do produkcji np. chleba.

Podczas produkcji płatków, drożdże te są podgrzewane do określonej temperatury, co powoduje ich inaktywację (tracą one zdolność do przeprowadzania procesów fermentacji).

A potem nieaktywne drożdże są suszone, w wyniku czego zostają przekształcone w różne formy – zwykle w płatki lub proszek.

## Wartość żywieniowa

Płatki drożdżowe mają stosunkowo wysoką wartość odżywczą. Są źródłem białka, błonnika i witamin z grupy B.

W standardowej porcji, czyli w 2 łyżkach (10 g), znajdują się 4-6 g białka oraz 2 g błonnika pokarmowego.

Jeśli zaś chodzi o witaminy z grupy B, to w płatkach drożdżowych znajdziemy m.in. tiaminę, ryboflawinę, niacynę i pirydoksynę.

Witaminy te odgrywają szereg ważnych funkcji:

wspomagają układ odpornościowy i nerwowy, uczestniczą w produkcji czerwonych krwinek, łagodzą uczucie zmęczenia i znużenia, pomagają zachować zdrową skórę oraz dobry stan błon śluzowych, zapewniają prawidłowe widzenie.

Płatki drożdżowe stosuje się jako dodatek do potraw – i nawet w tak małych ilościach są pomocne w zbilansowaniu jadłospisu.

## Jak smakują?

Dość unikalnie – zwykle smak opisuje się jako umami i delikatnie serowy. To sprawia, że są popularnym zamiennikiem parmezanu w kuchni roślinnej. Niektórzy wyczuwają też orzechowy posmak.

## Zastosowanie w kuchni

Z uwagi na wspomniany profil smakowy – płatki drożdżowe mogą być szeroko wykorzystywane jako dodatek do potraw, w tym do:

- dań makaronowych – jako zamiennik parmezanu;

- potraw na bazie kasz – podkreślają ich orzechową nutę;

- zup typu krem – wzbogacają ich smak i zwiększają kremową konsystencję;

- popcornu – staje się on bardziej aromatyczny;

- zapiekanek – wzbogacają smak i tworzą chrupiącą warstwę na ich wierzchu.

I jako składnik wielu innych potraw, np. jajecznicy, omletów, past kanapkowych pasztetów warzywnych.