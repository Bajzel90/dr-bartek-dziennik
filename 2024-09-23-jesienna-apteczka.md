# Czego warto jeść więcej i włączyć do jadłospisu, gdy nastaje jesień.

Dzień dobry o poranku,

coś szybko minęło mi tegoroczne lato. Przeleciało do jesieni, jak z bata strzelił… Jeszcze trochę i chłodna pogoda weźmie w ramiona przyrodę i ułoży do snu, aż do kolejnego przebudzenia wiosną.

Ale cóż! Skoro zaczęła się kalendarzowa jesień, to zacznijmy ją od tematu dotyczącego odporności.

Oto co ja trzymam w swojej „jesiennej domowej apteczne”, aby nie zachorować, a jeśli się zdarzy – by złagodzić chorobę i przyspieszyć zdrowienie.

Oczywiście są to tylko niektóre elementy diety, o jakie warto zadbać jesienią. Temat będę kontynuować co pewien czas.

## [1-2] Czosnek i cebula

Na wyposażeniu „apteczki” przeciw przeziębieniu i grypie znajduje się przede wszystkim czosnek. Z badań wynika, że allicyna obecna w czosnku pomaga nam ustrzec się przed infekcjami górnych dróg oddechowych spowodowanymi wirusami.

Oczywiście związki siarki znajdujące się w czosnku i cebuli działają również bakteriobójczo, co również wspiera odporność.

Czosnek warto nawet jeść codziennie, jeśli jest dobrze tolerowany (od 0,5 do 1 ząbka). Najlepiej surowy – wtedy zachowuje najwięcej korzyści. Uprzednio trzeba go rozdrobnić / rozgnieść po to, żeby aktywowała się allicyna.

## [3-4] Imbir i kurkuma

Oba działają silnie przeciwzapalnie, a do tego mają potwierdzone właściwości wspomagające odporność.

Dla przykładu związki obecne w imbirze hamują przyczepianie się wirusa RSV do nabłonka dróg oddechowych. Wirus RSV odpowiada za infekcje dróg oddechowych, którym towarzyszą ból gardła, katar, kaszel i gorączka.

A w przypadku kurkumy badacze dowiedli, że jej główny składnik (kurkumina) może skrócić czas trwania przeziębienia.

Warto zatem na co dzień stosować te przyprawy jako dodatek do potraw. A jeśli zaczyna nas coś „łapać”, to można sporządzić sobie „złote mleko”. Wpisując na YouTube dr Bartek złote mleko, znajdą Państwo przepis.

## [5-6] Jeżówka purpurowa i lipa drobnolistna

W mojej „apteczce na odporność” obecne są też zioła. Jest szeroka gama surowców zielarskich, które działają profilaktycznie, a także wspomagają zdrowienie.

Ja zwykle zaopatrzam się w dwa poniższe:

1. Jeżówka purpurowa – badania wskazują, że zmniejsza ryzyko przeziębienia o 58% i łagodzi przebieg przeziębienia i grypy, jeżeli wystąpią.

2. Lipa drobnolistna – wykazuje ona działanie przeciwzapalne, napotne i przeciwwirusowe.

Oczywiście – tematu odporności nie da się rozpracować w jednym Dzienniku, dlatego będę go kontynuował co jakiś czas, opisując nie tylko oczywiste sposoby na odporność, lecz także mniej znane.

Jak odporność, to także jelita – w mikrobiocie jelitowej mieści się ponad 70% układu odpornościowego. Dlatego też warto rozważyć bakterie probiotyczne, które przyczyniają się do odporności oraz są pomocne, gdy zachodzi konieczność antybiotykoterapii.