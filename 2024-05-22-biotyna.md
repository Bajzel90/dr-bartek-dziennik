# Dziś trudniejszy temat, ale dość ważny.

Dzień dobry o poranku,

najpierw krótkie odniesienie do wczorajszego Dziennika o liściach laurowych. Pytali Państwo o przeciwwskazania. Literatura fachowa nie wskazuje na żadne poważne działania niepożądane.

Ale – jak to w przypadku wielu roślin zielarskich – w formie naparu nie zaleca się ich u kobiet ciężarnych, karmiących piersią, u małych dzieci. W ogóle, co do zasady, zawsze należy zapoznawać się, czy są jakieś przeciwwskazania, gdy stosuje się rośliny zielarskie. Będę jeszcze pisał o zasadach, jeśli chodzi o ziołolecznictwo.

Przechodząc do dzisiejszych treści…

## Podstawą dbania o zdrowie

jest odpowiednia profilaktyka. W działania profilaktycznie wpisuje się m.in. okresowe wykonywanie badań krwi.

Trzeba jednak wiedzieć, że uzyskane wyniki mogą być zafałszowane np. przez nasze nieodpowiednie przygotowanie się do badań.

A to o tyle ważne, że zwykle dalsze postępowanie lecznicze opiera się właśnie na uzyskanych wynikach badań krwi.

## Winna jest biotyna

Mało kto o tym wie – wpływ na wyniki testów laboratoryjnych ma witamina B7, czyli biotyna. Mowa o suplementacji tej witaminy.

Biotyna to składnik wielu preparatów na wzmocnienie włosów i paznokci. Powszechnie występuje również w multiwitaminach.

Tu jeszcze dodam, że podstawowe zapotrzebowanie na biotynę wynosi 30 µg na dobę. A w preparatach zwykle jest 2500-5000 µg tego składnika, czyli w przybliżeniu 100-krotnie więcej.

## Dlaczego biotyna zakłóca badania?

Otóż należy wiedzieć, że wiele testów immunoenzymatycznych, w tym te używane do pomiaru:

- hormonów tarczycy (TSH, fT4, fT3),
- markerów sercowych (troponiny),
- witamin (np. witaminy D),

opiera się na układzie streptawidyna-biotyna.

Chodzi o to, że biotyna jest wykorzystywana jako „klej”, który łączy różne elementy testu laboratoryjnego, pomagając wykryć obecność określonych substancji we krwi.

Kiedy przyjmujemy wysokie ilości biotyny w formie suplementów, biotyna gromadzi się we krwi.

Nadmiar zaś biotyny we krwi może zająć miejsca „kleju” w teście laboratoryjnym – gdyż jest jej tak dużo, że zaczyna konkurować z biotyną używaną w badaniach.

W rezultacie może to prowadzić do fałszywych wyników testu, na przykład pokazując, że we krwi jest za dużo lub za mało określonej substancji, mimo że w rzeczywistości jest jej normalna ilość.

Fachowo się mówi, że biotyna może powodować wyniki fałszywie dodatnie lub fałszywie ujemne.

## Na jakie parametry wpływ może mieć biotyna?

Na przykład biotyna daje wyniki zawyżone w przypadku badanych parametrów takich, jak:

witamina D3, fT3 i fT4 (hormony tarczycy), testosteron czy estradiol, progesteron i kortyzol.

Jeśli zaś chodzi o zaniżone wyniki, to problem ten może dotyczyć następujących parametrów:

troponina, TSH, FSH, LH, PRL (prolaktyna), anty-TPO, PTH (parathormon).

## Przyjmuję biotynę. Co dalej?

Jeśli suplementują Państwo witaminę B7 i chcą oznaczyć poziom któregoś z tych parametrów we krwi, to warto skontaktować się z laboratorium i spytać, czy konkretne badanie będzie wykonywane metodą, która może wchodzić w interakcję z przyjmowaną biotyną.

Jeżeli odpowiedź będzie twierdząca, to dobrze jest zrobić minimum 3-dniową przerwę od stosowania biotyny. Przy wysokich ilościach (rzędu około 10 mg i wyższych) stosowanych przez dłuższy czas – „bezpieczniej” jest zrobić przerwę 7-dniową.

Tego tematy chyba jeszcze nigdy nie poruszałem, a jak widzimy, jest ważny, zwłaszcza że biotyna jest powszechna w suplementach.