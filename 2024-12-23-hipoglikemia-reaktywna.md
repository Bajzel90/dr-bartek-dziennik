# Senność po posiłku

## Czym jest hipoglikemia reaktywna?

Jest to stan, w którym po spożyciu posiłku dochodzi do spadku poziomu glukozy we krwi poniżej normy, zwykle w ciągu 2-4 h.

## Dlaczego tak się dzieje?

Otóż po posiłku poziom glukozy we krwi rośnie – wówczas nasza trzustka reaguje, wydzielając insulinę (hormon odpowiedzialny za obniżenie poziomu cukru we krwi).

I jest to normalna reakcja fizjologiczna organizmu.

Jednak u niektórych osób (np. w przebiegu chorób) zdarza się, że odpowiedź insulinowa jest nadmierna. Efektem tego jest zbyt duży spadek glukozy we krwi. A to może powodować szereg objawów:

zwiększoną senność, bóle i zawroty głowy, rozdrażnienie, problemy z koncentracją, uczucie niepokoju czy nadmierną potliwość, a nawet drżenie i drętwienie rąk lub nóg.

Gdy więc po ok. 2-4 h od spożycia posiłku zaobserwują Państwo u siebie takie oznaki, może to wskazywać na niedocukrzenie – które spowodowane jest właśnie zjedzeniem pokarmu.

## Skąd taki problem?

Dotychczas badacze jednoznacznie nie wskazali, dlaczego pojawia się hipoglikemia reaktywna. Jednak zauważyli oni, że pewne nasze nawyki żywieniowe mogą sprzyjać jej pojawieniu się, np.:

- robienie zbyt długich przerw pomiędzy posiłkami – z tym elementem mamy często do czynienia w Wigilię;

- spożywanie dużych ilości węglowodanów prostych (cukru);

- zbyt obfite posiłki w godzinach wieczornych.

Jak zapobiec hipoglikemii reaktywnej?

Jeśli mamy tendencję do występowania hipoglikemii reaktywnej, to aby zminimalizować jej pojawianie się, powinniśmy rozważyć te oto zmiany w odżywianiu:

- ograniczyć sięganie po słodkie produkty;

- włączyć do jadłospisu produkty zasobne w błonnik;

- wzbogacić posiłki o źródła białka i tłuszczu (orzechy, pestki, nasiona, olej, sery, mięso, ryby);

- rozważyć, żeby rozbić jedzenie na więcej posiłków, a mniej obfitych;

- ogólnie unikać obfitych posiłków i najadania się do pełna;

- rzadziej sięgać po alkohol, jeśli go spożywamy, gdyż może przyczyniać się do opisywanego problemu.

## Choroby a hipoglikemia reaktywna

Jak wspomniałem, hipoglikemia reaktywna częściej pojawia się u osób z różnymi jednostkami chorobowymi. Może ona towarzyszyć:

wrzodom żołądka, stanowi przedcukrzycowemu, zespołowi nerczycowemu, guzowi trzustki, stanom po resekcji żołądka.

To taka pigułka podstawowych informacji o niedocukrzeniu, które pojawia się po posiłku. Mam nadzieję, że było przydatne.