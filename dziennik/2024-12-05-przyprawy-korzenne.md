# Cenne dla zdrowia korzenne przyprawy i jak je wykorzystać w kuchni (ze smakiem).

Dzień dobry o poranku,

goździki, cynamon, kardamon – już sam ich zapach przywodzi na myśl świąteczny nastrój i rodzinne spotkania przy stole.

Ale przyprawy korzenne mają też cenne właściwości zdrowotne – wyjaśnię dziś Państwu jakie, a także jak je wykorzystać w kuchni.

## Cynamon

Chyba jedna z popularniejszych „świątecznych” przypraw, a jak się okazuje – również jeden z najzdrowszych dodatków do potraw.

Ma bowiem szereg dobrze potwierdzonych właściwości:

obniża poziom glukozy na czczo, obniża poziom frakcji LDL i trójglicerydów, zmniejsza insulinooporność, obniża ciśnienie tętnicze, łagodzi reumatoidalne zapalenie stawów.

Jeśli oczekujemy po cynamonie takich korzyści, to na pewno lepiej wybierać cynamon cejloński. Ma najkorzystniejszy skład.

Sprawdzi się jako dodatek do deserów na bazie jabłek, brzoskwiń, gruszek i śliwek.

Jest też dobrym towarzyszem dla gorącej czekolady, herbaty oraz kawy. Warto go również dodawać do pierników i ciastek.

## Kurkuma

Zawarta w niej kurkumina jest jednym z najsilniejszych związków przeciwzapalnych, jakie zostały odkryte przez człowieka.

Z badań wynika, że kurkuma łagodzi objawy chorób o podłożu zapalnym, np. wrzodziejące zapalenie jelita grubego, łuszczyca czy reumatoidalne zapalenie stawów.

Poza tym kurkumina z kurkumy zmniejsza nasilenie, częstotliwość występowania i czas trwania migreny.

Po kurkumę warto sięgnąć, kiedy przygotowujemy dania na bazie ryżu i roślin strączkowych.

Sprawdzi się również jako składnik zupy dyniowo-marchewkowej, ciasteczek korzennych, ciasta marchewkowego i zimowej herbaty.

## Imbir

Obecne w nim składniki sprawiają, że łagodzi on nudności, działa przeciwwymiotnie, zmniejsza ból u osób z chorymi stawami, a także redukuje poziom cukru i trójglicerydów we krwi.

To świetny dodatek do grzańca. Jeśli zaś chodzi o potrawy, to warto wykorzystać go do potraw mięsnych i rybnych, a także curry i dań na bazie ryżu. Można z niego też zrobić pierniczki imbirowe czy tartę cytrynowo-imbirową oraz zastosować jako część spodu do sernika.

## Goździki

Mają najsilniejsze właściwości przeciwutleniające ze wszystkich przypraw. Z badań wynika, że wspomagają oczyszczanie i działają ochronnie na żołądek i nerki.

W kuchni są niezastąpione jako dodatek do kompotów i grzanego wina. Sprawdzają się również w pasztecikach, marynatach do ryb, czerwonym barszczu, kiszonej kapuście, daniach na bazie ryżu, a także w piernikach i ciasteczkach korzennych.

## Kardamon

Przyprawa ta jest skuteczna w obniżaniu trójglicerydów, a do tego zmniejsza stłuszczenie wątroby.

Spośród dostępnych na rynku kardamonów, najwartościowszy jest **kardamon malabarski**, czyli kardamon zielony.

Dobrze łączy się on z kawą, grzańcami, piernikami, pomarańczami, babkami, ciastem drożdżowym, kremem dyniowym, jak i również z pieczonym drobiem.

## Gałka muszkatołowa

Składniki obecne w gałce muszkatołowej chronią żołądek, a także wątrobę przed uszkodzeniami.

Można ją wykorzystać jako posypkę do prażonych orzechów i jako dodatek np. do wytrawnych tart, zupy grzybowej, żurku, barszczu białego, żurku, zapiekanki ziemniaczanej, pierogów, szarlotki oraz keksów.