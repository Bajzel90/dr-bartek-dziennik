---
id: 2024-06-12-wiosenno-letni-detoks
aliases: []
tags: []
---

# Jak można pobudzić procesy związane z oczyszczaniem organizmu?

Dzień dobry o poranku,

mamy okres, w którym modne jest wyrażenie „wiosenny detoks”, albo też „detoks wiosenno-letni”.

Z tym że nieraz można trafić na niezbyt rzetelne i nawet szkodliwe informacje pod hasłami ‘detoks’ czy ‘oczyszczanie’, np. nadmiernie restrykcyjne diety, picie samych soków itp.

Co zatem rzeczywiście moglibyśmy określić mianem ‘wiosennego’ czy ‘wiosenno-letniego’ detoksu? Na przykład:

Dostarczanie większych ilości składników, które pobudzają procesy detoksykacyjne w organizmie, np. przez zwiększenie aktywności enzymów detoksykujących obecnych w wątrobie odpowiedzialnych za przetwarzanie substancji szkodliwych / toksyn / ksenobiotyków i ich neutralizowanie.

Dlatego detoks wiosenno-letni powinien się opierać nie na tym, że nagle robimy przewrót w swoim odżywianiu o 180 stopni, tylko na tym, że pilnujemy spożycia świeżych, sezonowych warzyw, a także owoców, przypraw czy ziół, które wspierają organizm w procesach związanych z usuwaniem substancji szkodliwych bądź które mogą chronić np. wątrobę przed uszkodzeniami.

Niekorzystanie z tego, co natura daje nam wiosną i latem, a więc z sezonowych produktów pełnych wartości odżywczych i ziół, które mają szerokie działanie prozdrowotne, to marnowanie szansy na poprawę swojego zdrowia.

Żeby zwiększyć zdolności detoksykacyjne naszego organizmu – warto dodawać do potraw przyprawy. Sprawdzą się tu:

- rozmaryn – podnosi aktywność enzymów detoksykujących w naszym ciele (np. S-transferazy glutationowej);

- kolendra – chroni wątrobę (główny narząd oczyszczający) przed gromadzeniem się w niej metali ciężkich zaburzających jej pracę;

- kurkuma – nasila aktywność enzymów detoksykujących.

## Źródła błonnika pokarmowego

Błonnik wspomaga usuwanie z naszego przewodu pokarmowego substancji szkodliwych dla zdrowia.

Wśród warzyw i owoców dużo błonnika zawierają m.in. marchew, buraki, szparagi, brukselka, maliny, jagody, jeżyny, gruszki, a także jabłka ze skórką.

Dobrym źródłem błonnika są również orzechy, nasiona, pestki czy produkty na bazie mąki pełnoziarnistej i razowej.

## Właściwe nawodnienie

Dla procesów detoksykacyjnych ważne jest dostarczanie płynów – spożywanie wody, herbaty, soków i innych napojów powoduje, że nerki mogą pracować prawidłowo, czyli skutecznie filtrować krew i usuwać toksyny poprzez produkcję moczu.

Warto pamiętać, że poza typowymi napojami, źródłem wody są też świeże warzywa i owoce, szczególnie pomidory, ogórki, truskawki, cukinia, sałata, arbuz, maliny i jabłka.

## Źródła kwercetyny

Literatura fachowa pokazuje, że kwercetyna, czyli jeden z silnych przeciwutleniaczy, zwiększa aktywność enzymów drugiej fazy detoksykacji w wątrobie (m.in. transferazy glutationowej), dzięki czemu ułatwia usuwanie substancji obcych dla naszego ciała.

Najwięcej kwercetyny znajdziemy w cebuli, szparagach, kaparach, wiśniach, jabłkach ze skórką, borówce brusznice i kakao.

## Obecność ziół

Z książek poświęconych fitoterapii dowiadujemy się, że niektóre zioła unieczynniają toksyny bakteryjne obecne w organizmie oraz wzmagają usuwanie szkodliwych produktów przemiany materii – przyczyniając się w ten sposób do oczyszczania organizmu.

Do surowców zielarskich o takim działaniu możemy zaliczyć np.:

kwiat rumianku, ziele bluszczyku kurdybanka, korę jesionu, korzeń szczawiu lancetowatego, owoce czarnego bzu, liście pokrzywy zwyczajnej, ziele fiołka trójbarwnego.

Mam nadzieję, że to było przydatne. Oczywiście temat ten można kontynuować, np. ciekawym rozwiązaniem jest węgiel aktywny na toksyny bakteryjne, bakterie i ogólnie substancje toksyczne – czy Dziennik o węglu aktywnym byłby dla Państwa ciekawy? Proszę o sygnał w tej sprawie, a tymczasem do jutra.

dr Bartek Kulczyński
