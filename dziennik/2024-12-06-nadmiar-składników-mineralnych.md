# Rzadko poruszany temat, o którym warto jednak mieć trochę wiedzy.

Dzień dobry o poranku,

składniki mineralne to związki niezbędne nam do życia. Ale mimo tego, ich nadmiar może być zagrożeniem dla zdrowia.

Oto 3 główne pierwiastki, na które warto zwrócić uwagę i którymi organizm z różnych przyczyn może być przeładowany.

## 1. Przeładowanie żelazem

Zbyt wysoki poziom żelaza w organizmie to hemochromatoza.

Zwykle przyczyną tego są uwarunkowania genetyczne, za sprawą których nasze jelita wchłaniają zbyt dużo żelaza.

Zdarza się jednak, chociaż rzadko, że do przeładowania żelazem może dojść na skutek nadmiernej suplementacji żelazem.

**Zatrucie żelazem objawia się m.in:**

przewlekłym zmęczeniem i osłabieniem, powiększeniem i marskością wątroby, uszkodzeniem trzustki i powiązanym rozwojem cukrzycy, bólami stawów, zanikiem owłosienia u mężczyzn, zaburzeniami miesiączkowania.

Jeżeli przyczyną hemochromatozy jest nadmierna suplementacja żelazem, to można podjąć kilka kroków, żeby uregulować poziom tego pierwiastka:

- zrezygnować z suplementacji żelazem i witaminą C;

- ograniczyć spożycie mięsa i podrobów;

- włączyć do diety produkty bogate w wapń (blokują żelazo);

- często spożywać herbatę (ogranicza wchłanianie żelaza);

- zrezygnować z alkoholu.

A gdy hemochromatoza wynika z uwarunkowań genetycznych, to wówczas stosuje się krwioupusty i ewentualnie przyjmuje się leki chelatujące i zwiększające wydalanie żelaza pod nadzorem specjalistów.

## 2. Nadmiar miedzi

Miedź jest pierwiastkiem, który pełni wiele ważnych funkcji, np.:

pomaga w prawidłowym działaniu układu nerwowego oraz odpornościowego, zapewnia właściwą pigmentację włosów i skóry, pomaga w transporcie żelaza w organizmie.

Najczęstszą przyczyną nadmiaru miedzi jest choroba Wilsona, czyli schorzenie genetyczne, które polega na zbyt dużym odkładaniu się miedzi w komórkach i tkankach ciała.

Wskutek toksyczności miedzi pojawiają się objawy neurologiczne (np. drżenie i mimowolne skurcze mięśni, zmiany nastroju czy ból głowy lub zaburzone połykanie), a także dochodzi do uszkodzenia wątroby i rozwoju niedokrwistości hemolitycznej.

W tym przypadku należy zaprzestać przyjmowania preparatów z miedzią, a także trzeba przejść na dietę o niskiej zawartości miedzi, czyli ogranicza się sięganie po produkty takie jak orzechy, podroby, ryby, grzyby, czekolada, kakao.

Do tego warto zbadać poziom miedzi w wodzie wodociągowej. Jak okaże się zbyt wysoki, należy zmienić źródło spożywanej wody.

A kiedy przyczyną przeładowania miedzią jest choroba Wilsona, to dodatkowo wprowadza się farmakoterapię.

## 3. Selenoza

Między zalecanym poziomem spożycia a toksycznością selenu jest stosunkowo wąska granica.

Dlatego stosując suplementy diety z selenem, dość łatwo możemy przedawkować ten pierwiastek.

Zatrucie selenem to tzw. selenoza, a objawia się m.in.:

zwiększoną łamliwością paznokci i ich przebarwieniami, nadmiernym wypadaniem włosów, chronicznym uczuciem zmęczenia, bólami stawów, biegunkami.

Do tego nadmiar selenu sprzyja rozwojowi cukrzycy typu 2.

W przebiegu selenozy, poza nieprzyjmowaniem preparatów z tym składnikiem, ogranicza się też spożywanie orzechów brazylijskich, ryb, podrobów, mięsa, owoców morza, czyli bogatych źródeł selenu.

Rzadko się mówi i słyszy o omówionym temacie, dlatego chciałem zwrócić Państwa uwagę, że coś takiego może mieć miejsce.

Dziękuję za ten tydzień i do następnego.