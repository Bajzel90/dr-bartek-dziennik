# Przepis na sos z likopenem, by poprawić zdrowie. Na koniec mała refleksja.

Dzień dobry o poranku,

ketchup – jeden z popularniejszych na świecie sosów na zimno. W Polsce też chętnie sięgamy po ten sos pomidorowy. Według danych rocznie wydaje się na niego ponad 500 mln zł w naszym kraju.

Czy to dobrze, że jest przez nas tak lubiany? To zależy.

Wiele ketchupów w sprzedaży ma nie najlepszy skład. Jeśli zależy nam na zdrowiu i mamy trochę czasu, to warto go samemu zrobić.

## Dlaczego warto

Ale zanim podam recepturę na wyjątkowo zdrowy ketchup domowej roboty, to najpierw kilka słów, dlaczego warto go robić. Mianowicie…

Ketchup jest skoncentrowany źródłem wysoce zdrowego likopenu. Ta substancja ma kilka cennych właściwości zdrowotnych:

spowalnia starzenie się skóry, chroni przed rakiem prostaty, poprawia jakość nasienia u Panów, zmniejsza ryzyko chorób serca, zapobiega chorobie Alzheimera.

Do tego likopen neutralizuje substancje szkodliwe dostające się do naszego ciała, w tym m.in. bisfenol A, ftalany, czterochlorek węgla i niektóre leki.

A co więcej – zaproponowany przeze mnie ketchup zawiera wiele innych, cennych dla zdrowia składników, w tym przede wszystkim różnych przypraw, które to stosowane już w małych ilościach dają szeroki, korzystny efekt.

## Składniki do ketchupu

Najpierw lista składników. Są to:

- 2 kg pomidorów (np. rzymskie, śliwkowe), 
- 30 g erytrytolu, 
- 4 łyżki octu jabłkowego, 
- 2 ząbki czosnku, 
- 1 duża cebula, 
- 2 łyżki oliwy, 
- 3/4 łyżki soli, 
- 1 łyżeczka goździków, 
- nasion kolendry i suszonej bazylii, 
- 0,5 łyżeczki pieprzu cayenne oraz cynamonu cejlońskiego, 
- kilka sztuk ziela angielskiego.

Dzięki tym składnikom ketchup będzie nie tylko zdrowy, ale będzie miał też wyjątkowy smak.

## A teraz sposób przygotowania

1. Umyj dokładnie pomidory i pokrój je w ćwiartki lub mniejsze kawałki (ze skórką). Obierz czosnek i cebulę, a następnie pokrój w drobną kostkę.

2. Do garnka wlej 2 łyżki oliwy. Dodaj pomidory, czosnek i cebulę. Duś warzywa pod przykryciem, mieszając od czasu do czasu, przez ok. 25 minut – aż zmiękną i puszczą sok.

3. W osobnym naczyniu połącz ocet jabłkowy z przyprawami, po czym doprowadź do wrzenia. Zdejmij z ognia i odstaw na 30 minut. Przecedź ocet przez sitko, aby usunąć cząstki przypraw.

4. Dodaj przecedzony ocet do duszących się pomidorów. Gotuj na małym ogniu całość przez kolejne 45 minut – aż składniki staną się bardzo miękkie. Po tym czasie przetrzyj całość przez sito, usuwając skórki i pestki.

5. Przełóż przetartą pulpę z powrotem do garnka. Dodaj erytrytol i sól. Gotuj bez przykrycia przez ok. godzinę, aż ketchup zgęstnieje i mieszaj co jakiś czas, by się nie przypalił.

6. Po ugotowaniu zblenduj ketchup na gładką masę dla uzyskania odpowiedniej konsystencji. Na koniec taki gotowy ketchup przełóż do czystych, wyparzonych słoików.

Cóż, w kwestii czasowej nie można tu posypać brokatem. Domowy ketchup to złodziej (sporej ilości) minut.

Otrzymujemy jednak bardzo zdrowy i smaczny dodatek do potraw oraz… okazję do „kuchennej medytacji”.

Dawniej życie było wolniejsze. Więcej rzeczy robiło się powoli i nie widziało się w tym straty. A dziś? Życie jest szybkie, a zegar stał się naszym surowym nadzorcą. Ostatnio sam także nawet nieco więcej eksperymentuję w kuchni, traktując to jako rodzaj relaksu, przerwę od „ciągle coś muszę zrobić”, od nieustających powinności.

I jeżeli tak spojrzeć na przepisy wymagające czasu, no to strata jest jedna: czas, a korzyści są dwie: relaks i coś zdrowego do jedzenia.

A czy istnieje lepsza inwestycja czasu niż ta, która procentuje i dla ciała, i dla ducha? Dobrego weekendu.