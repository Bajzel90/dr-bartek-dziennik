## Żyć dłużej, ale w zdrowiu. Co możemy zrobić w tym celu?

Dzień dobry o poranku,

w mitologii greckiej przebija się przekonanie, że nieśmiertelność bez młodości to nieszczęście.

Nawiązuje do tego historia bogini Eos. Jej największą miłością był książę trojański, Titanos. Eos zawiodła go na Olimp i wyprosiła dla niego u Zeusa nieśmiertelność, aby mogli być razem na zawsze.

Zeus spełnił jej prośbę, jednak Eos, prosząc o nieśmiertelność dla ukochanego, zapomniała poprosić o wieczną młodość – Titanos się zestarzał, a Eos go porzuciła.

Nieszczęściem byłaby także długowieczność bez zdrowia, w stanie niedołężności, bólu i chorób.

Od długości życia ważniejsza jest jego jakość. Połączenie długości i jakości daje nam długie życie w zdrowiu.

Co możemy w tym kierunku uczynić?

## Umiar w jedzeniu

Hara hachi bun me to zasada wywodząca się z japońskiej tradycji długowieczności, szczególnie praktykowanej na Okinawie, wyspie znanej z największej liczby stulatków na świecie. Zasada oznacza spożywanie posiłków do momentu, kiedy czujemy się syci w około 80%, a nie do pełnego zaspokojenia głodu.

W praktyce oznacza to, że zamiast jeść, aż poczujemy się w pełni najedzeni, zatrzymujemy się wcześniej. Ta prosta zmiana pomaga uniknąć przejedzenia się, które obciąża układ trawienny, prowadzi do nadwagi i zwiększa ryzyko chorób metabolicznych.

Badania pokazują zresztą wprost, że nadmiar tkanki tłuszczowej zwiększa ryzyko przedwczesnej śmierci nawet aż o 79%.

## Posiadanie celu

Jeden z kluczowych czynników wpływających na długowieczność.

Badania nad stulatkami, szczególnie w tzw. „niebieskich strefach” (regionach świata, gdzie ludzie żyli wyjątkowo długo), pokazują, że osoby, które mają silne poczucie celu, cieszą się lepszym zdrowiem psychicznym i fizycznym.

Cel w życiu daje motywację do codziennych działań, co sprawia, że czujemy się potrzebni, spełnieni. To przekłada się na niższy poziom stresu, większe zaangażowanie społeczne oraz aktywność fizyczną i umysłową. Z kolei te czynniki sprzyjają zdrowiu m.in. serca i mózgu, zmniejszając ryzyko chorób przewlekłych.

### Spożywanie ryb z omega-3

Osoby, które dostarczają z dietą duże ilości kwasów tłuszczowych omega-3 (EPA i DHA), żyją dłużej nawet o 5 lat.

Warto więc włączyć do jadłospisu ryby bogate w omega-3. A są to: śledź, dziki łosoś, makrela atlantycka, sardynki, pstrąg tęczowy.

Optymalnie, aby ryby te spożywać w ilości 2-3 porcji tygodniowo.

## Ćwiczenia umysłowe

Utrzymanie wysokiej sprawności umysłowej zmniejsza ryzyko wystąpienia demencji i choroby Alzheimera.

Dodatkowo regularne angażowanie mózgu w różnorodne zadania stymuluje neuroplastyczność, czyli zdolność mózgu do tworzenia nowych połączeń neuronowych. A to może pomóc m.in. w lepszej adaptacji do otaczających nas zmian.

A poza tym – ćwiczenia umysłowe mogą także działać jako forma terapii, zmniejszając objawy depresji i lęku. Dobre samopoczucie psychiczne jest kluczowe dla zdrowia ogólnego. Brak zaś depresji może prowadzić do dłuższego, bardziej satysfakcjonującego życia.

Zachęcam zatem praktykować różnego rodzaju ćwiczenia, w tym: rozwiązywanie krzyżówek, grę w szachy, naukę języków obcych, układanie puzzli, grę w karty lub gry planszowe, czytanie książek, podejmowanie się prac manualnych, udział w dyskusjach itd.

## Aktywne spędzanie czasu na powietrzu

Regularne przebywanie na świeżym powietrzu i podejmowanie się ruchu mają kluczowe znaczenie dla zdrowia, długowieczności. Taka aktywność przyczynia się do wydłużenia życia z wielu powodów:

- podnosi poziom endorfin, które poprawiają samopoczucie i redukują poziom stresu;

- spędzanie czasu z innymi ludźmi, np. na spacerach, sprzyja nawiązywaniu relacji międzyludzkich, a te odgrywają ważną rolę pod względem wpływania na długość życia;

- regularne ćwiczenia fizyczne zmniejszają ryzyko licznych chorób przewlekłych, np. chorób układu krążenia, cukrzycy, otyłości, a także niektórych nowotworów.

Ogólnie zaleca się, żeby każdego tygodnia poświęcać przynajmniej 2,5 h na aktywność fizyczną, przy czym najlepiej praktykować ją na świeżym powietrzu właśnie (np. w lesie, parku, nad wodą).

Jeśli chodzi o wydłużenie życia w zdrowiu, to bardzo dużo możemy zrobić poprzez odpowiednią dietę.

