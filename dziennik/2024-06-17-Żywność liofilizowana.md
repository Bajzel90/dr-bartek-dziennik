# Liofilizowane owoce

Dzień dobry o poranku,

na półkach sklepowych nie brakuje żywności liofilizowanej.

W tej formie można nabyć już nie tylko np. owoce, lecz także całe dania, np. jajecznicę z warzywami.

Czy taka żywność ma wartość?

Po przeczytaniu tego Dziennika będą Państwo wiedzieć.

Liofilizacja to wyjątkowa metoda suszenia, gdyż w odróżnieniu od innych technik przebiega w bardzo niskiej temperaturze – i dlatego liofilizację potocznie określa się jako suszenie mrozem.

Polega to na usunięciu wody z produktu poprzez sublimację – czyli przejście z fazy stałej (lodu) prosto do fazy gazowej (pary wodnej).

## Jak przebiega liofilizacja

1. Zamrażanie: materiał jest zamrażany w niskiej temperaturze (zwykle -40°C do -80°C). Woda w produkcie przekształca się w lód.

2. Pierwsza faza suszenia: zamrożony materiał umieszcza się w komorze próżniowej, gdzie ciśnienie ulega znacznemu obniżeniu. W tej fazie lód nie topnieje, a bezpośrednio przechodzi w parę wodną.

3. Druga faza suszenia: na tym etapie usuwana jest reszta wody, która nie została usunięta w pierwszej fazie. Proces ten przebiega w temp. ok. 40°C, ale nadal pod próżnią.

W efekcie uzyskujemy produkt, z którego „uciekło” ok. 95% wody.

## Zalety liofilizacji

Ponieważ proces suszenia przebiega w niskiej temperaturze i przy wykorzystaniu próżni, to produkt zachowuje niemalże wszystkie witaminy, składniki mineralne i inne związki aktywne.

Przykład: 1 liofilizowana truskawka ma prawie taką samą wartość odżywczą co 1 truskawka świeża.

Wobec tego produkty liofilizowane są zdrowym wyborem.

Poza tym mają jeszcze kilka innych zalet:

- zwykle zachowują swój smak, aromat i barwę;
- cechują się dłuższą trwałością;
- są lekkie, stąd sprawdzą się np. w podróży;
- poza szczelnym zamknięciem, nie wymagają szczególnych warunków przechowywania;
- można stosować je jako składnik wielu potraw.

I jak pisałem na początku, liofilizacji możemy poddawać nie tylko owoce, ale też warzywa, mięso, ryby, zioła, a nawet dania gotowe.

## Wady liofilizacji

To przede wszystkim koszty:

- sprzęt potrzebny do liofilizacji jest kosztowny;
- proces liofilizacji jest energochłonny.

W efekcie produkty liofilizowane są drogie, droższe od świeżych i sezonowych warzyw i owoców.

dr Bartek Kulczyński
