# Warto próbować nowych smaków, takich jak kimczi. Jedli Państwo?

Dzień dobry o poranku,

przeczytałem w pewnej gazecie: „tradycyjna koreańska potrawa, bez której Koreańczyk nie jest w stanie zjeść śniadania, obiadu ani kolacji”. A chodzi o kimczi.

Choć polska kuchnia jest pełna wielu smacznych potraw, myślę, że warto także próbować dań z innych krajów. Szczególnie jeśli służą zdrowiu. Kimczi jest taką potrawą.

## A zacznijmy od pytania, dlaczego…

warto otwierać się na

potrawy z różnych krajów. Według mnie z tych powodów:

1. **Korzyści zdrowotne** – różne kuchnie świata oferują unikalne składniki i metody przygotowania potraw, które mogą dostarczyć różnych witamin, składników mineralnych i innych związków.

1. **Korzyści społeczno-kulturowe** – poznawanie kuchni innych krajów jest sposobem na zrozumienie i docenienie różnorodnych tradycji i kultur.

1. **Rozwój umiejętności kulinarnych** – eksperymentowanie z nowymi smakami oraz składnikami może pobudzić kreatywność w kuchni, prowadząc do tworzenia własnych unikalnych przepisów i połączeń smakowych.

Słowem, warto sięgnąć czasem po coś nowego, dotąd nieznanego.

## Wracając do kimchi…

Tradycyjne koreańskie danie, składające się z warzyw poddanych fermentacji, przede wszystkim kapusty pekińskiej, a także rzodkwi czy ogórka z dodatkiem przypraw.

Spośród przypraw – charakterystycznymi składnikami kimchi są: chili, imbir, czosnek, marchew, cukier, sos sojowy i sos rybny.

Smak kimchi jest dość złożony. Łączy w sobie ostrość, kwaśność, umami, słoność, lekką słodycz. Jego fermentowana natura sprawia, że smaki są intensywne, głębokie, co czyni je cennym dodatkiem do wielu potraw.

## Czy kimchi jest zdrowe?

Prace naukowe pokazują, że włączenie kimchi do diety może być dobrym wyborem, jeśli chodzi o nasze zdrowie.

Zaglądając do badań, możemy wyczytać następujące korzyści:

poprawę profilu lipidowego, obniżenie poziomu cukru we krwi na czczo, wzrost dobroczynnych bakterii w jelitach, zapobieganie zaparciom, wzmocnienie odporności, wsparcie organizmu w walce z wolnymi rodnikami.

## Druga strona medalu

Mimo wielu korzyści zdrowotnych kimchi – podobnie zresztą jak wiele innych potraw fermentowanych – może zawierać duże ilości amin biogennych w postaci np. histaminy i tyraminy.

W rezultacie osoby wrażliwe mogą czasem doświadczać pewnych dolegliwości po kimchi (tak jak np. po serach pleśniowych). Wśród nich mogę wyróżnić:

bóle głowy, bóle brzucha, nudności, biegunki, swędzenie i zaczerwienienie skóry, przyspieszone tętno i podwyższone ciśnienie krwi.

Jeśli jednak nie jesteśmy wrażliwi na aminy biogenne, to niniejszy minus kimczi nas nie dotyczy.

Na pewien minus zaliczyłbym także to, że kimczi może zawierać stosunkowo dużo sodu, stąd nie będzie ono dobrym wyborem dla osób, które z jakiegoś powodu muszą ograniczać sól w diecie.

Warto spróbować. Jedli Państwo? Mi smakuje.

W tym tygodniu to tyle. Do przeczytania w następnym!