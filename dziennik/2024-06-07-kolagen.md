---
id: 2024-06-07-kolagen
aliases: []
tags: []
---

# Jak podnieść zawartość kolagenu w organizmie? Tak oto

Dzień dobry o poranku,

kolagen to kluczowe białko w naszym ciele.

Stanowi 1/3 wszystkich białek organizmu człowieka.

Kiedyś już o tym krótko pisałem, ale są rzeczy, o których warto się dowiedzieć dwa razy, niż nie dowiedzieć się w ogóle.

## Do czego potrzebny jest kolagen?

Kojarzymy go z pielęgnacją skóry, tzn. działaniem poprawiającym elastyczność i nawilżenie skóry oraz przeciwzmarszczkowym.

Warto jednak wiedzieć, że białko to pełni o wiele więcej ważnych funkcji w naszym organizmie:

- przyspiesza gojenie się ran;

- nadaje mięśniom i kościom odpowiednią wytrzymałość;

- wspomaga regenerację stawów i kości;

- ułatwia przepływ krwi w naczyniach krwionośnych;

- zapewnia właściwą integralność nabłonka jelitowego.

Dlatego też warto sprawdzić, czy spełniamy żywieniowe potrzeby organizmu, które odpowiadają za kolagen w naszym ciele. I teraz o tym, czyli…

## Jak podnieść poziom kolagenu?

By produkcja kolagenu w organizmie była skuteczna, po pierwsze trzeba dostarczać aminokwasy, z których biało to jest zbudowane, po drugie zaś zapewnić organizmowi składniki, które wpływają na aktywność enzymów zaangażowanych w jego produkcję.

W tym celu nasza dieta powinna obfitować w:

- aminokwasy (prolinę, glicynę, hydroksyprolinę) – źródłem są żelatyna, chuda wołowina, mięso drobiowe, ryby, białko jaj, sery żółte, tofu, fasola soczewica, ciecierzyca, migdały;

- witaminę C – mamy ją w cytrusach, truskawkach, dzikiej róży, kiwi, czarnej porzeczce, brukselce, brokułach, kiszonej kapuście, czerwonej papryce;

- krzem – najwięcej jest go w skrzypie polnym, rodzynkach, daktylach, otrębach, pieczywie pełnoziarnistym i bananach;

- cynk, miedź, żelazo – dostarczymy je, spożywając chude mięso czerwone, wątróbkę, ryby, nasiona roślin strączkowych, suszone śliwki, pestki, nasiona, orzechy oraz kaszę gryczaną.

Dobrze zbilansowana dieta dostarczy wszystkie składniki, których organizm potrzebuje do produkcji kolagenu.

## Czy rosół zwiększy poziom kolagenu?

Powszechnie przyjęło się uważać, że rosół jest źródłem kolagenu.

W rzeczywistości – rosół, a konkretnie bulion zawiera aminokwasy w postaci proliny i glicyny, które to nasz organizm wykorzystuje do wyprodukowania sobie kolagenu.

Jak się okazuje, tych aminokwasów jest w bulionie sporawo.

Jeśli byśmy chcieli z bulionu uczynić bardziej wartościowy produkt w kontekście podnoszenia poziomu kolagenu, to wtedy powinien to być mocny bulion robiony na kościach, gotowany przez co najmniej 24 godziny.

Taki „bulion kolagenowy” należy gotować pod przykryciem i na małym ogniu, nie dopuszczając do wrzenia. Spełniając te warunki, bulion będzie cennym źródłem aminokwasów, z których w naszym ciele powstaje właśnie kolagen.

A tymczasem słonecznego weekendu i do następnego tygodnia.

dr Bartek Kulczyński

