# Zadbaj o nie w diecie – polifenole, ich działanie i najlepsze źródła.

Dzień dobry o poranku,

jest wiele składników diety niezbędnych dla zdrowia i życia.

Ale są także składniki, które nie są niezbędne, a mimo to mogą zmniejszyć ryzyko niejednej choroby.

Wśród takich związków są polifenole. Ich wysokie spożycie może istotnie wzmocnić nasze zdrowie.

Przykładowe polifenole to – resweratrol z winogron, kurkumina z kurkumy, katechiny (np. EGCG) z zielonej herbaty.

Inne przykłady polifenoli to: kwercetyna, antocyjany, hesperydyna, naringenina, kemferol, elagotaniny czy kwas chlorogenowy.

## Co można osiągnąć

Polifenole to obszerna grupa różnych składników. I każdy z nich wykazuje nieco inne działanie na organizm.

Ale w wielu badaniach ich autorzy analizowali wpływ spożywania polifenoli ogółem, bez wyodrębniania konkretnego. Wśród korzyści dla zdrowia można wymienić:

- zapobieganie cukrzycy typu 2 (mniejsze ryzyko o 44%);

- złagodzenie insulinooporności;

- poprawa funkcjonowania naczyń krwionośnych;

- uregulowanie ciśnienia tętniczego krwi;

- zmniejszenie ryzyka wystąpienia udarów mózgu (o 11%);

- poprawa pamięci (m.in. u osób starszych);

- złagodzenie przebiegu chorób zapalnych (np. RZS);

- ochrona przed infekcjami górnych dróg oddechowych.

- zapobieganie osłabieniu kości.

## Dobre źródła polifenoli

Przez to, że polifenole mają szerokie korzyści zdrowotne, to warto wiedzieć, gdzie jest ich najwięcej. Oto 30 najzasobniejszych źródeł podzielonych na kategorie:

- zielona herbata (1), kawa (2);

- kakao (3), gorzka czekolada (4);

- borówki (5), maliny (6), truskawki (7), czarna porzeczka (8), aronia (9), czarny bez (10);

- jabłka (11);

- pomarańcze (12), grejpfruty (13);

- szpinak (14), brokuły (15);

- rozmaryn (16), anyż (17), oregano (18), goździki (19), imbir (20), cynamon (21), kurkuma (22), tymianek (23);

- czarne oliwki (24), czerwona cebula (25);

- szałwia (26), mięta pieprzowa (27);

- nasiona selera (28), siemię lniane (29), orzechy laskowe (30).

Warto więc przyjrzeć się swojej diecie i zastanowić, na ile te źródła polifenoli przewijają się w naszej diecie w skali tygodnia.

## W czym polifenole przeszkadzają

Jeszcze warto zwrócić uwagę na następującą kwestię.

Otóż – polifenole mogą hamować wchłanianie żelaza z przewodu pokarmowego.

Oczywiście to nie jest zaraz tak, że żywność zasobna w polifenole doprowadzi nas do anemii.

Niemniej, jeśli zmagamy się z niedoborem żelaza, to należy zrobić sobie kilkugodzinną przerwę pomiędzy spożywaniem produktów bogatych w żelazo (w tym preparatów z żelazem) a sięganiem po żywność obfitującą we wspomniane polifenole. Dla przykładu: nie popijamy preparatów z żelazem zieloną herbatą lub kawą.

Ponadto polifenole obecne w soku grejpfrutowym mogą wchodzić w interakcje z przyjmowanymi lekami (zwiększając lub zmniejszając skuteczność ich działania, co jest niekorzystne). Z tego względu nigdy nie popijamy leków sokiem grejpfrutowym.

dr Bartek Kulczyński