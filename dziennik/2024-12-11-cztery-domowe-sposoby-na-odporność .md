# Jak w warunkach domowych wesprzeć zdrowie, gdy niedomaga?

Dzień dobry o poranku,

wczoraj podzieliłem się z Państwem mieszanką ziołową na stany zapalne, pomagające głównie osobom z problemami ze stawami.

Oto inne wartościowe sposoby na poprawę zdrowia, które warto rozważyć. Sam także je nieraz stosuję, bo są skuteczne.

## 1. „Parówka na zatoki”

Inhalacje parowe to dobry sposób, aby poradzić sobie z zalegającą flegmą w zatokach. Nawilżają błony śluzowe dróg oddechowych, a także łagodzą podrażnienia i rozrzedzają flegmę, dzięki czemu staje się ona łatwiejsza do odkrztuszenia.

👃 **Sposób przygotowania inhalacji:**

Wlej do garnka wodę i zagotuj. Wyłącz palnik, gdy woda przestanie wrzeć. Dodaj do gorącej wody 2 łyżeczki soli kuchennej na każdy litr wody i dokładnie wymieszaj.

Upewnij się, że woda nie jest zbyt gorąca, aby uniknąć podrażnienia lub oparzenia błon śluzowych.

Pochyl się nad garnkiem, zachowując bezpieczną odległość od pary.

Przykryj głowę ręcznikiem, tworząc „namiot”, który skoncentruje parę wokół twarzy.

Wdychaj parę spokojnie i głęboko przez nos przez około 10 minut.

Można zwiększyć skuteczność inhalacji, dodając kilka kropli olejku eterycznego do wody, na przykład – olejku z drzewa herbacianego, olejku tymiankowego lub olejku eukaliptusowego.

## 2. Kąpiel z olejkiem lawendowym

To dobry domowy sposób na odprężenie, złagodzenie stresu oraz poprawę samopoczucia.

🛁 **Przygotowanie kąpieli**:

Napełnij wannę ciepłą wodą – upewniając się, że temperatura jest komfortowa dla ciała (36-38°C). Dodaj do wody 6-10 kropli olejku lawendowego i dobrze zamieszaj. Zanurz się w wodzie i zrelaksuj przez 15-20 minut. Na koniec spłucz ciało czystą wodą. Osusz skórę ręcznikiem i jeśli to możliwe, nałóż balsam lub olejek nawilżający.

## 3. Kisiel lniany z rumiankiem

Działa on osłaniająco na przełyk i żołądek. Kisiel ten sprawdzi się w nadkwasocie, wrzodach żołądka i refluksie (zgadze).

📋 **Składniki**:

2 łyżki siemienia lnianego (całe nasiona), 250 ml naparu z rumianku (1 torebka bądź 1 łyżka suszonych kwiatów na 1 szklankę wrzątku), 1 łyżeczka miodu.

⏳ **Sposób przygotowania**:

Zalej kwiaty rumianku wrzątkiem i zaparz pod przykryciem przez 10 min. Przecedź napar, by usunąć resztki rumianku.

Przełóż siemię lniane do rondelka. Zalej ciepłym naparem z rumianku i gotuj na małym ogniu przez ok. 10-15 min, często mieszając. Powstanie gęsta, lekko galaretowata konsystencja.

Gdy kisiel lekko ostygnie, dodaj miód.

Spożywa się na ciepło lub w temperaturze pokojowej.

## 4. „Złote mleko”

Receptura na ten napój jest głównie dla osób, które chcą wzmocnić swoją odporność zimą lub poprawić stan swoich stawów.

📋 **Składniki**:

250 ml mleka lub napoju roślinnego, 0,5 łyżeczki kurkumy w proszku, szczypta czarnego pieprzu, po 1/4 łyżeczki imbiru i cynamonu, 1 łyżeczka miodu, 0,5 łyżeczki oleju kokosowego.

⏳ **Sposób przygotowania**:

W małym garnku podgrzej mleko na średnim ogniu, ale nie doprowadzaj do wrzenia. Dodaj kurkumę, pieprz, imbir oraz cynamon. Mieszaj równomiernie.

Gotuj na wolnym ogniu przez 2-3 minuty, aby składniki się połączyły. Zdejmij z ognia, lekko przestudź i dodaj miód.

Po przelaniu do kubka można podawać na ciepło.

