# Zapotrzebowanie na sen. Krótki – źle. A długi? Też niezbyt dobrze…

Dzień dobry o poranku,

jeśli chodzi o zdrowie człowieka, to pod względem ważności sen stawiam na równi z odżywianiem.

Zwykle pisze się oraz mówi, że zapewniając sobie zbyt mało snu, robimy swojemu organizmowi krzywdę. To jest prawda.

Jednak – zbyt długi sen też jest pewnym powodem do obaw…

## Kiedy długi sen jest „normalny”?

Czasem długi sen jest uznawany za normalny lub wręcz potrzebny.

Z taką sytuacją mamy do czynienia w różnych przypadkach, np.:

- w okresie wzmożonego stresu, wyczerpania psychicznego;

- podczas rekonwalescencji po przebytej chorobie;

- na skutek zmiany stref czasowych (tzw. jet lag);

- w wyniku zmiany rytmu pracy (praca zmianowa);

- w okresie ekstremalnego zmęczenia.

Zbyt długi sen może być też oznaką problemów zdrowotnych lub przyczyniać się do ich pojawienia.

## Przyczyny i skutki długiego snu

W badaniach naukowych trudno jest uchwycić, czy zbyt długi sen stanowi przyczynę chorób, czy może jest ich skutkiem. Wydaje się jednak, że oba warianty są możliwe.

Na przykład, w literaturze fachowej eksperci wykazali, że zbyt długi sen ma związek z wyższym ryzykiem zachorowania m. in. na udar mózgu, chorobę wieńcową, otyłość, cukrzycę.

Do tego badacze wskazują, że długi sen jest związany ze spadkiem obniżeniem sprawności umysłowej.

Przedłużony sen może także towarzyszyć istniejącym problemom zdrowotnym, takim jak bezdech senny, fibromialgia, depresja.

Natomiast większość prac potwierdza, iż zwyczajowo długi czas trwania snu jest częściej wskaźnikiem złego stanu zdrowia fizycznego i psychicznego niż przyczyną chorób.

## Jak długo powinniśmy spać?

Z upływem lat zmienia się zapotrzebowanie na sen – i zależnie od wieku, rekomendacje co do długości snu wyglądają tak:

- noworodki (0-2 mc): 12-18 h;
- niemowlaki (3-11 mc): 14-15 h;
- maluchy (1-3 lat): 12-14 h;
- przedszkolaki (3-5 lat): 11-13 h;
- dzieci w wieku szkolnym (6-11 lat): 10-11 h;
- nastolatkowie (12-17 lat): 8,5-9,5 h;
- osoby dorosłe (>18 lat): 7-9 h.

W przypadku więc osób dorosłych, o zbyt długim śnie mówimy wtedy, gdy trwa on powyżej 9 h na dobę.

Dotyczy to powtarzających się epizodów długiego snu, a nie pojedynczych sytuacji.

Poza wiekiem i stanem zdrowia – optymalna dla nas długość snu może być uzależniona od samej jakości snu, a także uwarunkowań genetycznych, ekspozycji na naturalne światło za dnia oraz zmian hormonalnych.

Niemniej, gdy osoba dorosła od dłuższego czasu, np. kilku tygodni, zauważa u siebie, że śpi 9-10 godzin i więcej, to jest to wskazaniem, aby udać się do specjalisty na konsultację i przyjrzeć się zdrowiu.

