# Co sprawia, że w ciele brakuje żelaza – nawet jeśli dostarczamy go z dietą?

Dzień dobry o poranku,

bywa, że odczuwamy przewlekłe zmęczenie, doświadczamy bólów głowy, mamy problemy z koncentracją, wypadają nam włosy i stale jest nam zimno.

Zaniepokojeni tymi objawami udajemy się do specjalisty, a dalej na badania krwi i okazuje się, że mamy anemię, mimo że w diecie nie brakuje nam żelaza.

Co może odpowiadać za taki stan rzeczy?

## 1. Krwawienia z przewodu pokarmowego

Jedną z istotniejszych przyczyn niedoboru żelaza i związanej z nim anemii jest utrata krwi. Tracąc krew, tracimy krążące w niej żelazo.

Taka sytuacja może mieć miejsce już przy stosunkowo niewielkich krwawieniach, ale utrzymujących się przez długi czas.

Mowa tu m.in. o krwawieniach spowodowanych wrzodami żołądka i dwunastnicy, jak również związanych z obecnością polipów.

## 2. Obfite miesiączki

Również i ten problem odnosi się do znacznej utraty krwi, przez co może doprowadzić do niedokrwistości z niedoboru żelaza.

## 3.Choroby przewlekłe

Problemy zdrowotne takie jak:

infekcje bakteryjne, pasożytnicze i grzybicze, niewydolność serca oraz nerek, choroby autoimmunologiczne, nowotwory złośliwe, otyłość

powodują zmiany fizjologiczne w ciele, które skutkują obniżeniem poziomu żelaza.

Dla przykładu, podczas infekcji powstaje hepcydyna, czyli hormon, który blokuje uwalnianie i wchłanianie żelaza w jelitach. W efekcie szpik kostny nie otrzymuje potrzebnych ilości żelaza do produkcji hemoglobiny.

## 4. Zaburzenia wchłaniania składników

W przebiegu niektórych chorób obserwuje się obniżoną zdolność do wchłaniania różnych składników pokarmowych, w tym żelaza.

Czyli mimo że spożywamy wraz z żywnością zalecane ilości żelaza, to z o wiele mniejszą skutecznością jest ono wykorzystywane.

W tej sytuacji należy dostarczać je w jeszcze większych ilościach, powyżej podstawowego zapotrzebowania.

Z taką sytuacją mamy do czynienia w przebiegu chorób takich jak:

celiakia, choroba Leśniowskiego-Crohna, zapalenie żołądka i jelit, zespół jelita cienkiego, niedokwaśność, wrzody żołądka.

## 5. Stosowanie leków

Różne leki na różne sposoby mogą prowadzić do niedokrwistości, czyli anemii, spowodowanej nie tylko niedoborem żelaza, ale także witaminy B12. Przykładem są:

- inhibitory pompy protonowej;
- antagoniści receptora H2;
- metformina (powszechnie stosowana w cukrzycy);
- metotreksat;
- sulfasalazyna;
- doustne środki antykoncepcyjne.

## 6. Nadużywanie alkoholu

Spożywanie dużych ilości alkoholu blokuje wchłanianie witaminy B9 (folianów), prowadząc do obniżenia poziomu tejże witaminy w organizmie. A jej brak również jest związany z rozwojem anemii i pojawieniem się typowych dla niej objawów.

Anemia to poważny problem zdrowotny i mający wiele skutków, dlatego mam nadzieję, że ten Dziennik był dla Państwa przydatny i rozjaśnił nieco podłoże tej choroby.
