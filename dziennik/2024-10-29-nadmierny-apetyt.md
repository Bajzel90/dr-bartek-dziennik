# Czytelniczka pisze: „Ciągle bym tylko jadła, z czego to wynika?”. Podpowiadam

Dzień dobry o poranku,

sporo osób ma tak, że ledwo co zje, a już odczuwa łaknienie, chęć sięgnięcia np. jeszcze po jakąś przekąskę.

A nie powinno tak być, bo nadmierny apetyt – uczucie głodu mimo tego, że niedawno zjedliśmy – sprzyja rozwojowi nadwagi.

Wiadomo, że nadwaga i potem otyłość same w sobie zwiększają ryzyko wielu chorób, więc nadmierny apetyt daje efekt domina.

Co więc może być przyczyną zwiększonego apetytu? I co można z tym zrobić? O tym we wtorkowym Dzienniku.

## Za dużo węglowodanów prostych

Produkty obfitujące w cukier i oczyszczone zboża istotnie podnoszą poziom glukozy we krwi po spożyciu. Jednak równie szybko poziom cukru opada, a to wyzwala uczucie głodu. Dlatego dla uregulowania apetytu dobrze jest ograniczyć spożycie słodyczy i zamienić podane zboża na ich pełnoziarniste zamienniki (np. na pieczywo razowe lub ryż brązowy).

## Za mało białka, tłuszczu i błonnika

Składniki te tłumią apetyt na kilka różnych sposobów:

- spowalniają procesy trawienne;

- stabilizują poziom glukozy we krwi;

- zwiększają uwalnianie hormonów sytości;

- zwiększają produkcję tzw. krótkołańcuchowych kwasów tłuszczowych, które zapewniają sytość;

- chłoną wodę (błonnik), więc bardziej wypełniają żołądek.

Wobec tego warto się zastanowić, czy mamy dobrze zbilansowane posiłki pod względem powyższych składników. Czyli dobrze sobie rozłożyć w ciągu dnia źródła białka (chude mięso, ryby, jajka czy sery) i tłuszczu (oleje, ryby morskie, orzechy, nasiona). Ponadto – źródła błonnika, a więc świeże warzywa i owoce, nasiona, rośliny strączkowe i też pełnoziarniste zboża (zamiast oczyszczonych).

## Zbyt słabe nawodnienie

Praca z 2016 r. wykazała, że osoby nieodpowiednio nawodnione miały o 59% wyższe prawdopodobieństwo otyłości [1].

Jest tu kilka mechanizmów; do tego można czasem pomylić głód z pragnieniem.

Jeśli więc odczuwamy, jak nam się zdaje, nadmierny apetyt, to nie zaszkodzi przyjrzeć się, czy może nie wypijamy zbyt mało płynów.

Prócz wody warto oczywiście sięgać regularnie po zdrowe źródła płynów, np. takie jak herbata, napary ziołowe, soki warzywne, a do tego zupy, wodę kokosową, jogurty pitne czy kombuczę.

## Brak kontroli nad jedzeniem

To też jest istotne: jeśli podczas spożywania posiłków jesteśmy w stanie rozproszenia, skupiając uwagę np. na oglądaniu TV, to układ nerwowy z pewnym opóźnieniem rejestruje sygnały sytości.

To z kolei sprzyja sięganiu po większe ilości jedzenia niż faktycznie go potrzeba. Dlatego jeśli spożywamy posiłek, to dobrze, aby się na nim skupić.

Wprowadźmy po prostu praktykę mindful eating – czyli praktykę uważnego jedzenia. Całą uwagę kierujemy tylko na tę czynność, a więc skupiamy się na smakach, teksturze oraz zapachach z posiłku.

## Inne

Poza czynnikami żywieniowymi (a i tak nie wymieniłem tutaj ich wszystkich) są też różne inne przyczyny odczuwania nadmiernego apetytu – dziś krótko je tylko wypunktuję.

Otóż zaburzeniom regulacji pobierania pokarmu oraz odczuwania apetytu sprzyjają czynniki takie, jak:

niedobór snu, przewlekły stres, stosowanie niektórych leków (np. kortykosteroidów), nadczynność tarczycy, a także zespół Cushinga.

To wszystko oznacza, że do skutecznej regulacji apetytu i sytości, a więc i do skutecznego odchudzania, trzeba podejść holistycznie.
