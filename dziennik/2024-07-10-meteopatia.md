# Meteopatia

czyli wpływ zmian pogody na organizm. Co o tym wiemy?

Dzień dobry o poranku,

przez wiele lat uważano za mit, że zmiany pogody mogą wyzwalać dolegliwości u niektórych osób.

Jednak prace, jakie powstały w ostatnim czasie, dowodzą, że takie zjawisko rzeczywiście istnieje.

Poza tym – istnienia meteoropatii, czyli wrażliwości organizmu na zmiany pogodowe, wielu z nas doświadczyło na własnej skórze.

Tu ciekawostka: Hipokrates w swoim dziele O powietrzu, wodach i miejscach podawał za przykład wpływ wiatrów południowych na duszność u dzieci.

## Jak zmiany pogody wpływają na ciało?

Mechanizmy, poprzez które zmiany pogodowe wpływają na organizm człowieka, nie są do końca poznane.

Niemniej uważa się, że np. zmiany ciśnienia atmosferycznego mogą wpływać na ciśnienie wewnątrzczaszkowe, co może prowadzić m.in. do bólu głowy i migreny.

Nagłe zmiany ciśnienia atmosferycznego mogą też oddziaływać na ciśnienie tętnicze, co również powoduje dolegliwości.

Zmienna zaś wilgotność i temperatura wpływają na nasze stawy i mięśnie, a także układ oddechowy, w tym przebieg np. astmy.

Ponadto – uważa się, że zmiany pogody mogą wpływać na poziom neuroprzekaźników i działanie układu hormonalnego.

Ogólnie można wymienić szereg objawów, które się pojawiają lub ulegają nasileniu na skutek zmian pogody:

bóle i zawroty głowy; bóle mięśni, stawów, zębów; zmęczenie lub osłabienie; pogorszone samopoczucie; problemy ze snem; zwiększona drażliwość; trudności z oddychaniem.

Obecnie literatura fachowa podaje, że ok. 1/3 populacji na świecie doświadcza pewnego rodzaju meteoropatii.

## Skąd ta wrażliwość na zmiany pogody?

Dotychczas badacze jednoznacznie nie wykazali, z czego może wynikać wrażliwość na zmienne czynniki meteorologiczne.

Poczynione obserwacje jednak pokazują, że problem ten zazwyczaj dotyka osoby starsze i kobiety. Do tego zmiany pogody są bardziej odczuwalne przez osoby z chorobami przewlekłymi oraz osłabioną odpornością.

Naukowcy uważają też, że obecny styl życia charakteryzujący się długim przebywaniem w zamkniętych pomieszczeniach (zwłaszcza klimatyzowanych) sprawia, że stajemy się wrażliwsi na pogodowe zmiany.

## Czy można temu zaradzić?

Omawianym tematem zaczęto się szerzej interesować stosunkowo niedawno – dlatego nie opracowano skutecznych sposobów, które pomogłyby zmniejszyć nadwrażliwość niektórych osób na zmiany pogody.

Jednak wyciągając szczątkowe dane z literatury fachowej, pomocne mogą się okazać:

ćwiczenia rozciągające mięśnie, stosowanie diety zasobnej w magnez i witaminy z grupy B, regularna aktywność fizyczna, odpowiednie nawadnianie ciała, zadbanie o naturalny rytm okołodobowy (np. chodzenie spać i wstawanie o tych samych porach) terapia światłem, akupunktura.

