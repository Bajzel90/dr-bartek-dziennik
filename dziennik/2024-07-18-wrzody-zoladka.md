# Jak uniknąć wrzodów żołądka i radzić sobie z nimi, jeśli już są?

Dzień dobry o poranku,

wrzody żołądka to uszkodzenie i ubytek błony śluzowej żołądka, któremu towarzyszy naciek zapalny i martwica tkanek.

Choroba wrzodowa wiąże się z wieloma dolegliwościami, dlatego dobrze wiedzieć, co ją powoduje lub jak sobie z nią radzić.

## 2 główne przyczyny wrzodów

Aby skutecznie walczyć z wrzodami, najpierw należy wiedzieć, co jest ich główną przyczyną.

Wbrew częstej opinii nie są to ostre przyprawy. Nie jest to również życie w stresie (choć wiadomo – takie życie zdrowiu nie sprzyja).

Główną przyczyną wrzodów żołądka jest infekcja spowodowana bakterią Helicobacter pylori.

A drugim głównym czynnikiem, który prowadzi do pojawienia się wrzodów żołądka, jest nadużywanie NLPZ-tów – niesteroidowych leków przeciwzapalnych (np. ibuprofen czy aspiryna).

Dlatego, w zależności od przyczyny, należy zająć się zwalczaniem wspomnianej bakterii i/lub ograniczyć stosowanie NLPZ.

## Postępowanie przy infekcji bakteryjnej

Jeśli wrzody żołądka są spowodowane Helicobacter pylori, wtedy główną metodą zwalczania tej bakterii jest farmakoterapia, którą zajmuje się lekarz.

Natomiast warto tutaj dodać, że badania pokazały, iż stosowanie konkretnych składników bądź spożywanie wybranych produktów zwiększa skuteczność pozbycia się bakterii powodującej wrzody.

O tym lekarz może nie wspomnieć, więc warto wiedzieć. Wśród pojedynczych składników znajdują się:

witamina C, witamina E, witamina D, probiotyki, laktoferyna.

A jeśli chodzi o produkty wspomagające eradykację (usunięcie) H. pylori, to głównie są to:

surowy czosnek, sok z żurawiny, kefir, miód, imbir, nasiona czarnuszki, lukrecja (ale z nią należy ostrożnie, o czym mogę napisać osobny Dziennik, jeśli to Państwa interesuje).

## Gdy nie ma infekcji bakteryjnej

Jeśli wrzody żołądka są spowodowane NLPZ, wówczas stosuje się przez określony czas głównie inhibitory pompy protonowej, które to przyspieszają gojenie się owrzodzeń.

## Wskazówki ogólne

Bez względu na przyczynę powstania wrzodów żołądka, to żeby wspomóc ich gojenie się, dobrze jest odpowiednio zmodyfikować swój styl życia. Mam tu na myśli:

- ograniczenie stosowania NLPZ;

- unikanie papierosów i alkoholu, które utrudniają gojenie się owrzodzeń;

- zmniejszenie objętości spożywanych posiłków;

- ograniczenie potraw smażonych;

- spożywanie posiłków o umiarkowanej temperaturze (nie za gorących i nie za zimnych);

Wiadomo, że leczenie wrzodów żołądka powinno przebiegać pod kontrolą lekarza, ale samemu też warto mieć ogólne pojęcie, co je powoduje, jakie czynniki zwiększają ryzyko itd. Mam więc nadzieję, że ten krótki Dziennik był dla Państwa pomocny.

dr Bartek Kulczyński

