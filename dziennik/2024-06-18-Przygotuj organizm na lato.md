# Dlaczego warto teraz dostarczać więcej przeciwutleniaczy i gdzie jest ich dużo.

Dzień dobry o poranku,

przeczytałem w pewnym pamiętniku:

Dzień był upalny. Choć to dopiero była 9 rano, słońce piekło jak przez pryzmat.

Lato i takie dni – już tuż, tuż.

Oczywiście ekspozycja na słońce ma wiele zalet. Może jednak mieć też pewne minusy.

Przebywając zbyt długo na słońcu, organizm „traci” antyoksydanty na walkę z wolnymi rodnikami. Rośnie ryzyko ich niedoboru, zatem warto przygotować na to swój organizm. Zacznijmy jednak od…

## Korzyści z kąpieli słonecznych

Co za dużo – to niezdrowo, wiadomo. Trzeba znaleźć równowagę.

W każdym razie przebywanie na słońcu ma wiele zalet, więc warto latem korzystać ze słońca. Do korzyści można zaliczyć:

- zwiększenie skórnej produkcji witaminy D;

- polepszenie nastroju i złagodzenie objawów depresyjnych;

- poprawę jakości snu;

- złagodzenie niektórych chorób skórnych (np. łuszczycy);

- łagodne obniżenie ciśnienia krwi.

Wspomniane efekty zdrowotne możemy osiągnąć, jeżeli do kąpieli słonecznych podejdziemy z rozsądkiem.

## Nadmiar kąpieli słonecznych

Pomimo wielu zalet ekspozycji na słońce jej nadmiar może wiązać się z negatywnymi skutkami:

oparzenia słoneczne, udar cieplny, odwodnienie, uszkodzenie oczu, osłabienie układu odpornościowego, rak skóry.

Tych problemów możemy uniknąć, przestrzegając kilku ważnych wskazówek, o których napiszę w innym Dzienniku.

## Szybsze starzenie się skóry

Do negatywnych efektów związanych z przebywaniem na słońcu muszę zaliczyć też fotostarzenie się skóry.

Chodzi o to, że pod wpływem promieni słonecznych skóra szybciej się starzeje. Wynika to z 2 podstawowych mechanizmów:

1. Promieniowanie UV odpowiada za uszkodzenie kolagenu oraz elastyny, co prowadzi do utraty elastyczności skóry i zmarszczek.

2. Ponadto promieniowanie UV prowadzi do powstania wolnych rodników, które uszkadzają komórki skóry (i nie tylko).

Odnośnie do punktu 2, rozwiązaniem są…

Przeciwutleniacze przeciwko wolnym rodnikom

Nadmiar wolnych rodników w naszym organizmie uszkadza komórki, tkanki oraz narządy.

Dlatego wolne rodniki muszą być na bieżąco neutralizowane.

Tu z pomocą przychodzą przeciwutleniacze (antyoksydanty), które mają taką zdolność (do neutralizowania wolnych rodników).

Bo gdy przebywamy zbyt długo na słońcu, to nasz organizm „traci” swoje antyoksydanty na walkę z wolnymi rodnikami – nadmierna ekspozycja na słońce powoduje niedobór antyoksydantów w ciele.

Dlatego codziennie warto dostarczać sporo antyoksydantów.

## Główne źródła antyoksydantów

**Warzywa**: pomidory, bataty, marchew, czerwona kapusta, cebula, brokuły, jarmuż, szpinak, czosnek, cebula, czerwona papryka.

**Owoce**: maliny, arbuz, truskawki, wiśnie, borówki, granat, mango, czarne porzeczki, brzoskwinie, śliwki.

**Zioła i przyprawy**: cynamon, goździki, oregano, bazylia, tymianek, kurkuma.

**Napoje**: zielona herbata, kawa, kakao, napary ziołowe.

**Inne**: gorzka czekolada, oliwa.

dr Bartek Kulczyński