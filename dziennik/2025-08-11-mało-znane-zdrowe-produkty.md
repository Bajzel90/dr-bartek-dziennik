# Dzień dobry o poranku,

na przestrzeni życia i mijających lat zdobywamy przyzwyczajenia i nawyki żywieniowe, które stają się zdobyczą trwałą. Na przykład – mamy swoje ulubione produkty, które często jadamy. I oczywiście nie ma w tym nic złego.

Jednakże – zgodnie z jedną z kluczowych zasad dietetyki – warto stosować urozmaicanie diety, sięgając od czasu do czasu także po produkty, które są nam obce, a wartościowe.

Osobiście próbuję wielu różnych i podam dziś Państwu 5, których działanie na zdrowie jest potwierdzone w literaturze.

## Natto

Pod tą nazwą kryje się sfermentowana soja, czyli danie z kuchni japońskiej. Natto jest wyjątkowe z uwagi na to, że zawiera 2 istotne dla zdrowia składniki:

- witaminę K2 – natto jest jej najlepszym źródłem w diecie. Witamina ta wzmacnia kości, spowalnia starzenie się mózgu, zmniejsza ryzyko choroby Alzheimera;

- nattokinazę – jest to unikalny związek bioaktywny, który powstaje podczas fermentacji soi. Hamuje ona tworzenie się zakrzepów i blaszki miażdżycowej.

Przeprowadzone badania udowodniły, że osoby, które regularnie spożywają natto mają aż o 25% mniejsze ryzyko przedwczesnej śmierci z powodu chorób układu krążenia.

Natto możemy nabyć w wielu sklepach internetowych. Z uwagi na to, że produkt ten ma specyficzny smak i konsystencję, to na „start” najlepiej zaopatrzyć się najpierw w jedno opakowanie.

## Olej z kiełków pszenicy

Nie ma drugiego produktu, który w tak niewielkiej ilości dostarczy tak dużo witaminy E. Bo proszę wiedzieć, że łyżka oleju z kiełków pszenicy pozwala pokryć dobowe zapotrzebowanie na tę witaminę aż w nawet 130%.

Chyba każdy orientuje się o roli witaminy E dla zdrowia: poprawia jakość nasienia u mężczyzn, spowalnia starzenie się skóry i chroni przed wolnymi rodnikami.

Poza tym olej z kiełków pszenicy dostarcza kwas linolowy, który to zmniejsza ryzyko zachorowania na chorobę niedokrwienną serca.

## Czarny ryż

Zawiera on duże ilości wyjątkowego składnika, który znajduje się przede wszystkim w borówkach, jagodach, aronii czy truskawkach.

Chodzi o antocyjany – silne przeciwutleniacze o potwierdzonym, szerokim wpływie na zdrowie:

hamują rozwój miażdżycy, zmniejszają ryzyko zawału serca, redukują poziom trójglicerydów, chronią przed rakiem jelita grubego, poprawiają sprawność mózgu, łagodzą zapalenie.

Jeżeli ktoś z Państwa dość często spożywa ryż, to warto spróbować właśnie ryżu czarnego.

## Olej z alg

Przyjęło się sądzić, że wyłącznym naturalnym źródłem omega-3 w postaci EPA i DHA są tłuste ryby morskie i olej z wątroby dorsza.

Nic jednak bardziej mylnego. Warto mieć świadomość, że również i olej z alg jest bardzo dobrym źródłem tych związków, a szczególnie DHA – kwasu dokozaheksaenowego.

O samych właściwościach zdrowotnych omega-3 nagrałem kiedyś filmy, stąd tylko nadmienię, że jeśli ktoś z Państwa nie przepada za rybami czy olejem z wątroby dorsza, to chcąc dostarczyć omega-3, można rozważyć sięgnięcie właśnie po olej z alg.

## Czarny czosnek

Jest to nic innego, jak świeży czosnek, który poddano długotrwałej fermentacji w kontrolowanych warunkach. I w efekcie czosnek ten zyskuje miękką konsystencję i łagodniejszy, słodkawy smak.

Pomimo że podczas fermentacji obniżeniu ulega w nim zawartość allicyny, to powstają nowe związki bioaktywne, co sprawia, że taki czosnek ma silniejsze właściwości przeciwutleniające.

Czarny czosnek znajdziemy w sklepach internetowych. Nie trzeba nim zastępować zwykłego czosnku (tym bardziej, że jest on drogi), ale od czasu do czasu można urozmaicić nim swój jadłospis.