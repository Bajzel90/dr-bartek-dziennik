# Napój, który naprawia oraz regeneruje naczynia krwionośne. Warto pić

Dzień dobry o poranku,

wczoraj, gdy przez większość dnia w Poznaniu deszcz szeleścił na dachu, bębnił w okna i dudnił w wylotach rynien, więcej niż zwykle czasu spędziłem na przeglądaniu prac naukowych – i wnioskami z jednej z wartościowych prac muszę się z Państwem podzielić. Było to badanie pokazujące, jak duży wpływ na zdrowie ma… kakao.

Ciekawe badanie opublikowano przeszło 14 lat temu – jego wyniki nie przebiły się zbytnio do głównego nurtu informacji i dlatego tym bardziej postanowiłem je Państwu przybliżyć [1].

W badaniu naukowcy sprawdzali, jak wpływa spożywanie kakao – zasobne we flawonole (silne antyoksydanty) – na funkcjonowanie układu krążenia u osób z chorobą wieńcową.

Okazało się, że regularnie spożywanie dobrego jakościowo kakao spowodowało… ponad 2-krotny wzrost liczebności tzw. krążących komórek angiogennych (CAC) w organizmie.

## Czym są komórki angiogenne?

Komórki angiogenne to komórki pochodzące ze szpiku kostnego.

Same zaś krążące komórki angiogenne (CAC) naprawiają oraz regenerują naczynia krwionośne.

W uproszczeniu działa to tak:

Komórki angiogenne zostają uwolnione przez szpik kostny. Wędrują oraz przylegają one do miejsca uszkodzenia naczyń krwionośnych. W miejscu uszkodzenia różnicują się (inaczej: zmieniają się) w komórki śródbłonka naczyniowego, które tworzą nową wyściółkę naczyń krwionośnych (śródbłonek).

## Dlaczego to takie ważne?

Otóż odbudowa śródbłonka za sprawą komórek angiogennych jest ważna dla krążenia, bo śródbłonek pełni wiele istotnych funkcji:

1. Kontroluje przechodzenie substancji z krwi do otaczających tkanek i odwrotnie.

2. Wydziela tlenek azotu, który wpływa na skurcz oraz rozkurcz naczyń krwionośnych. A dzięki temu pełni on kluczową funkcję w utrzymaniu prawidłowego ciśnienia krwi.

3. Zapobiega niepożądanemu nadmiernemu krzepnięciu krwi.

4. Wspomaga krążenie w odpowiedzi na stany niedokrwienne.

## Efekty kliniczne

To właśnie m.in. to, o czym napisałem powyżej przekłada się na to, że regularne spożywanie kakao czy też gorzkiej czekolady z niego wyprodukowanej wiąże się z wieloma korzyściami zdrowotnymi dla układu krążenia. Mam tu na myśli mniejsze ryzyko wystąpienia:

nadciśnienia tętniczego o 27%, udaru mózgu o 19%, zawału serca o 13%, choroby niedokrwiennej serca o 10%.

A zatem – kakao nie tylko poprawia krążenie u osób z problemami kardiologicznymi, lecz pomaga także ustrzec nas przed chorobami sercowo-naczyniowymi w przyszłości.

Dlatego też warto regularnie sporządzać sobie np. napój kakaowy na bazie dobrej jakości kakao.

Można np. zrobić koktajl kakaowo-owocowy – blendując takie oto składniki:

1 szklanka mleczka kokosowego, 0,5 szklanki borówek lub truskawek, 1 łyżka kakao niesłodzonego, 1 banan – i do tego 0,5 łyżeczki ekstraktu waniliowego.

dr Bartek Kulczyński

Przywołana literatura:

[1] C. Heiss i wsp., Improvement of endothelial function with dietary flavanols is associated with mobilization of circulating angiogenic cells…, „J Am Coll Cardiol” 2010.
