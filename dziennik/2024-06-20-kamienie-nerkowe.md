# Jak zmniejszyć ryzyko kamicy nerkowej?

Dzień dobry o poranku,

gdy ktoś mówi „cierpię na kamienie nerkowe” – należy wierzyć, że nie przesadza z tym cierpieniem.

Ostry ból towarzyszący przemieszczaniu się kamieni nerkowych w drogach moczowych (kolka nerkowa) rzeczywiście jest silny.

Są sposoby, by zmniejszyć ryzyko tego problemu.

Zatrzymajmy się jednak jeszcze

przy kolce nerkowej, czyli silnym, ostrym bólu, jaki występuje, gdy kamienie nerkowe przesuwają się w drogach moczowych.

Ból ten jest zazwyczaj odczuwany w boku, dolnej części pleców lub podbrzuszu i może promieniować do pachwiny. Towarzyszyć mogą mu mdłości i wymioty.

Ponadto też kamienie nerkowe mogą powodować częste parcie na mocz i ból podczas oddawania moczu.

Wiedząc to, zobaczmy…

## Jak zapobiec kamicy nerkowej

Ryzyko powstawania kamieni nerkowych można zmniejszyć przez wprowadzenie tych podstawowych praktyk…

1. Nawodnienie – picie odpowiedniej ilości płynów. Woda i inne napoje rozcieńczają mocz i zapobiegają tworzeniu się kryształków („piasku w nerkach”).

2. Regularne sięganie po warzywa i owoce. To banał, lecz warto wiedzieć, że według badań osoby, które spożywają więcej warzyw i owoców mają mniejsze ryzyko kamicy nerkowej nawet o 25%.

3. Ograniczenie spożywania fruktozy dodanej do produktów, w tym syropu glukozowo-fruktozowego. Dodam, że fruktoza znajduje się również w zwykłym, białym cukrze.

4. Ograniczenie sięgania po sól. Nadmiar soli powoduje wzrost poziomu wapnia w moczu, co sprzyja powstawaniu kamieni.

5. Dostarczanie cytrynianów. Dieta zasobna w cytryniany i kwas cytrynowy hamuje powstawanie kryształków szczawianu wapnia i zmniejsza ich zdolność do tworzenia się większych kamieni. Poza warzywami i owocami, źródłem cytrynianów jest np. lemoniada.

To odnośnie do zapobiegania. A jeśli interesowałoby Państwa też, jak powinno się zmienić dietę przy istniejącej kamic nerkowej – to proszę o sygnał, a napiszę taki dziennik.

## Czy ograniczyć wapń?

Jeszcze jedna rzecz: panuje przekonanie, że aby zapobiegać kamicy szczawianowo-wapniowej czy przeciwdziałać jej nawrotom, trzeba znacznie ograniczyć spożycie wapnia wraz z dietą.

Jest to jednak błędne myślenie i już tłumaczę dlaczego…

Wapń wiąże szczawiany w jelitach. Mniej wapnia w przewodzie pokarmowym oznacza, że mniej szczawianów jest wiązanych i wydalanych z kałem. Wtedy więcej szczawianów wchłania się do krwi i wydala przez nerki, gdzie mogą tworzyć kamienie nerkowe.

Stąd – niski poziom wapnia może paradoksalnie zwiększać ryzyko powstawania kamieni szczawianowo-wapniowych. Dlatego zaleca się spożywać odpowiednią ilość wapnia – ok. 1000-1200 mg/dobę.

## Model żywienia, który chroni nerki

Dieta śródziemnomorska wpływa pozytywnie na funkcje nerek – stanowi ochronę przed chorobami tego narządu.

Może zmniejszyć ryzyko kamieni nerkowych o 12-40%.

Jest to dobrze przebadany model żywienia i bardzo polecany jako uniwersalny sposób odżywiania, który dopasowujemy do siebie.

dr Bartek Kulczyński

