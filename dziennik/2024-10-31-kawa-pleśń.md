# Czy to prawda, że kawa jest źródłem pleśni?

Dzień dobry o poranku,

wiele osób nie wyobraża sobie poranka bez kawy… prawie tak jak bez Porannego Dziennika Zdrowia, ha, ha.

Ale na poważnie – czasami można się natknąć na informację, że w kawie mogą być pleśnie, a więc i toksyny pleśni.

Ile w tym prawdy?

## Czy w kawie w ogóle może pojawić się pleśń?

Tak. Pleśnie najlepiej rozwijają się w ciepłych i wilgotnych warunkach – a wiele regionów, gdzie uprawia się kawę, ma klimat sprzyjający rozwojowi właśnie pleśni.

W rzeczywistości na wielu etapach produkcji kawy może dojść do namnożenia się pleśni, na przykład:

1. Uprawa – rośliny kawowca mogą być zainfekowane pleśniami podczas wzrostu na polach, zwłaszcza jeśli są uprawiane w bliskim sąsiedztwie innych zainfekowanych roślin.

1. Zbiór – zbiór ziaren kawy podczas deszczowej pogody może zwiększyć ryzyko zanieczyszczenia pleśniami.

1. Suszenie – niewłaściwe techniki suszenia ziaren kawy mogą prowadzić do rozwoju pleśni. Jeżeli ziarna nie są suszone szybko i równomiernie, wilgoć wewnątrz ziaren może sprzyjać rozwojowi pleśni.

1. Przechowywanie, transport – długotrwałe przechowywanie, zwłaszcza w niesprzyjających warunkach, zwiększa ryzyko pojawienia się pleśni. Pleśń może też rozwijać się w kontenerach używanych do transportu, jeśli nie są odpowiednio czyste i suche.

Rzeczywiście więc nietrudno o zanieczyszczenie kawy pleśniami.

Najczęstszą toksyną w ziarnach kawy jest ochratoksyna A (OTA) – wytwarzana przez pleśnie z rodzaju _Aspergillus_ i _Penicillium_. I ma ona dość istotne działanie toksyczne na organizm człowieka.

Przede wszystkim jest znana z właściwości nefrotoksycznych, tzn. uszkadzających nerki. Do tego przypisuje się jej działanie:

- osłabiające układ odpornościowy;
- rakotwórcze;
- toksyczne na wątrobę.

Stąd obawy co do pleśni w kawie są zrozumiałe. Tylko pytanie…

## Czy to realne zagrożenie?

Powstało wiele badań nad obecnością ochratoksyny A w kawie, a przywołam wyniki pracy polskich naukowców z 2022 roku [1].

Otóż na 56 badanych próbek, ochratoksyna A znajdowała się w 16, czyli niemal co trzecia kawa zawierała wspomnianą toksynę.

Ochratoksyna A częściej występowała w kawie rozpuszczalnej niż kawie palonej.

Pamiętajmy jednak o ważnej zasadzie, że każda substancja może być trucizną – wszystko zależy od dawki.

To istotne, bo autorzy pracy w podsumowaniu napisali:

Zaobserwowane poziomy zanieczyszczenia we wszystkich badanych asortymentach były niższe od najwyższego dopuszczalnego poziomu (NDP) określonego w przepisach prawa żywnościowego […].

Oznacza to, że wiele kaw dostępnych na rynku rzeczywiście jest zanieczyszczonych pewnymi ilościami toksyn pleśni, jednak przy zwyczajowym spożyciu, nie są to dawki zagrażające zdrowiu.

## Jak zmniejszyć narażenie na toksyny

Nie mamy wpływu na to, co znajduje się paczce z kawą. Nie da się także podjąć działań, które usuną ochratoksynę A z kawy, gdyż jest ona odporna na różne warunki (np. podwyższoną temperaturę).

Jednak – możemy podjąć działania, dzięki którym będziemy mniej narażeni na rozwój pleśni. Oto kilka zasad:

1. Przechowuj kawę w szczelnie zamkniętych pojemnikach, aby chronić ją przed wilgocią i zanieczyszczeniami z otoczenia.

2. Kupuj kawę w mniejszych ilościach, które zużyjesz szybciej – długotrwałe przechowywanie zwiększa ryzyko rozwoju pleśni.

3. Kupując kawę ziarnistą, masz większą kontrolę nad jakością ziaren, ponieważ możesz wizualnie ocenić, czy ziarna są zdrowe i niezainfekowane pleśnią (choć nie zawsze jest to możliwe).

4. Regularnie czyść wszystkie elementy ekspresu do kawy, żeby zapobiegać gromadzeniu się resztek kawy i pleśni.

5. Spożywaj umiarkowane ilości kawy (1-3 porcje dziennie).

Można też poszukać producentów kawy, którzy publikują raporty z badań dotyczące braku obecności ochratoksyny A – do pewnego stopnia wzbudza to zaufanie. Tyle tylko, że aby mieć pewność, iż w danej partii nie ma ochratoksyny – to każda taka partia musiałaby być przebadana. A to zdarza się niezwykle rzadko, o ile w ogóle.

Podsumuję: kawa – jak kilka innych produktów – jest wrażliwa na rozwój pleśni. W mojej ocenie potencjalna obecność pleśni nie jest jednak powodem, żeby jej unikać, bo – jak pokazują badania – do przekroczenia bezpiecznej dawki toksyn dochodzi bardzo rzadko.
