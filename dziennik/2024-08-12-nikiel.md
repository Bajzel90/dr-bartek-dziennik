# 60 mln Europejczyków może mieć alergię na nikiel. Po czym ją poznać i co robić?

Dzień dobry o poranku,

nikiel jest metalem śladowym naturalnie występującym w glebie, wodzie i powietrzu. Jest on obecny w bardzo niewielkich ilościach również w naszym organizmie, w którym pełni pewne funkcje – w tym na przykład wpływa na aktywność niektórych enzymów.

Ale niektórzy z nas są uczuleni na ten pierwiastek. Oszacowano, że aż 60 mln Europejczyków jest dotkniętych tym problemem.

## Objawy alergii na nikiel

U osób z nadwrażliwością na nikiel – kontakt z tym pierwiastkiem może powodować szereg dolegliwości, w tym:

świąd, zaczerwienienie, wysypkę, obrzęk, łuszczenie skóry, pęknięcia skóry, pojawienie się pęcherzy.

A ponadto alergia na nikiel może manifestować się także w postaci nieżytu nosa, astmy oskrzelowej i alergicznego zapalenia spojówek.

W pojedynczych przypadkach może wystąpić baboon syndrome. To wystąpienie wysypki głównie na pośladkach i w okolicach większych fałdów skórnych.

## Gdzie występuje nikiel?

Najczęstszą przyczyną wystąpienia objawów alergii na nikiel jest bezpośredni kontakt z tym pierwiastkiem.

Mowa tu o użytkowaniu głównie przedmiotów takich jak:

kolczyki, klipsy, bransoletki, pierścionki, łańcuszki, zegarki, naszyjniki, guziki dżinsów, sprzączki pasów, sztućce, nożyce.

Poza tym nikiel jest obecny również w naczyniach kuchennych ze stali nierdzewnej. Najczęściej spotykaną stalą nierdzewną w kuchni jest stal 18/10, która zawiera 18% chromu i 10% niklu. Jeśli zatem mamy nadwrażliwość na nikiel, to należy używać bezniklowej stali nierdzewnej (oznaczonej symbolem 18/0).

## Nikiel w żywności

Dla niektórych osób dość zaskakującą informacją może być to, że nikiel występuje też w niektórych produktach spożywczych, w tym głównie w produktach pochodzenia roślinnego.

U osób wyjątkowo wrażliwych, spożycie żywności bogatej w nikiel może nasilać wspomniane objawy alergiczne.

Najwięcej niklu znajduje się w następujących produktach:

produkty owsiane, pszenne i żytnie, ser topiony, tuńczyk, makrela, śledź, sardynki, wiśnie, produkty sojowe, warzywa oraz owoce, kukurydza, owoce konserwowe, koncentrat pomidorowy, ketchup, margaryna, kakao, czekolada, migdały, orzeszki ziemne, kawa, mocna herbata, piwo, wino.

Poza tym nikiel może być też obecny w wodzie wodociągowej. Ale oczywiście osoby bez alergii na nikiel nie muszą ograniczać wyżej wymienionych produktów z powodu zawartości w nich niklu, tylko osoby wyjątkowo wrażliwe. Tak na wszelki wypadek to podkreślam.

## Jak sprawdzić, czy mam alergię?

W celu wykrycia alergii na nikiel – w gabinecie dermatologicznym przeprowadza się tzw. naskórkowy test płatkowy.

Polega on na naklejeniu plastra nasączonego roztworem siarczanu niklu na skórę, a następnie dokonaniu oględzin stanu naskórka.

## Co zrobić w przypadku alergii?

Jeśli zdiagnozowano u nas alergię na nikiel, to oczywiście należy ograniczyć kontakt z przedmiotami zawierającymi ten pierwiastek (przykładowo, jeśli używamy naczyń ze stali nierdzewnej – trzeba wybrać te z symbolem 18/0, choć są mniej odporne na korozję).

O ile dolegliwości dość rzadko pojawiają się na skutek spożywania niklu wraz z żywnością, to jeśli jednak wystąpią, trzeba ograniczyć jego podaż z dietą, ograniczając w diecie wymienione produkty.

Ważne jest też, aby nasz jadłospis obfitował w produkty bogate w żelazo i witaminę C. Ich deficyt sprzyja zwiększonemu wchłanianiu niklu w jelitach.

