# Stosunek potasu do sodu w diecie: oto dlaczego (i jak) trzeba o niego zadbać

Dzień dobry o poranku,

zdrowie opiera się na równowadze: psychicznej i hormonalnej, między snem a czuwaniem, między aktywnością a odpoczynkiem, między wolnymi rodnikami a przeciwutleniaczami i… a niech już będzie – między udawaniem a nieudawaniem, że szybkie wyjście po zakupy to w zasadzie trening cardio, na kondycję.

Wśród innych równowag, istotną dla zdrowia jest też równowaga elektrolitowa – oto co trzeba o niej wiedzieć.

## Sód i potas – równowaga

Elektrolity, takie jak sód, potas, wapń i magnez, są niezbędne dla prawidłowego funkcjonowania ciała, w tym:

przewodzenia impulsów nerwowych, skurczów mięśni, utrzymania prawidłowego ciśnienia krwi czy zapewnienia równowagi kwasowo-zasadowej.

I jak się okazuje, nie sama obecność tych pierwiastków jest ważna, lecz wzajemne proporcje między ich stężeniami.

## Dlaczego proporcje są ważne?

Jak dzień i noc, sód i potas to nierozłączna para – często działają przeciwstawnie, aby utrzymać równowagę w organizmie.

**Na przykład**:

Sód powoduje zatrzymanie wody w organizmie – zwiększając objętość krwi i podnosząc ciśnienie w naczyniach krwionośnych.

Potas natomiast rozluźnia ściany naczyń oraz sprzyja wydalaniu nadmiaru sodu, co pomaga obniżyć ciśnienie tętnicze.

**Inny przykład**:

Sód pomaga zatrzymywać wodę w organizmie, co jest ważne dla utrzymania odpowiedniego nawodnienia i objętości krwi. Tylko że zbyt wysokie stężenie soku może prowadzić do obrzęków.

Potas zaś sprzyja wydalaniu nadmiaru wody z organizmu, co jest korzystne dla regulacji objętości płynów i zapobiegania obrzękom.

## Wpływ na zdrowie serca

Zaburzona równowaga między sodem a potasem jest zagrożeniem szczególnie dla układu sercowo-naczyniowego.

Jedna z najnowszych prac z 2023 roku pokazała, że nadmiar sodu w stosunku do potasu (czy niedobór potasu w odniesieniu do ilości spożywanego sodu) – wiąże się z nawet 3,5-krotnym wzrostem zachorowalności na choroby układu krążenia. [1]

## Prawidłowe proporcje

Zaleca się, aby stosunek sodu do potasu wynosił ok. 1,0 do 1,75.

W rzeczywistości stosunek ten jest zupełnie odwrotny i kształtuje się na poziomie 2,0 do 1,0 (mamy w diecie więcej sodu niż potasu).

Ściślej: zaleca się, żeby w diecie znajdowało się ok. 2000-2500 mg sodu i 3500-5000 mg potasu. Ale wciąż mowa tu o proporcjach.

Jeżeli spożywamy więcej sodu – to powinniśmy sięgnąć po więcej żywności zasobnej w potas lub po prostu ograniczyć sód.

## Jak przywrócić równowagę?

Gdy nasza dieta obfituje w sód, czyli produkty takie jak:

sól kuchenna, sery (parmezan, feta, cheddar), sery topione, wędliny, mięso i ryby puszkowane, zupy i sosy w proszku, kostki rosołowe, ogórki kiszone, produkty wędzone, chipsy ziemniaczane, kapary, oliwki, krakersy, paluszki,

to wtedy powinniśmy zadbać o to, żeby w jadłospisie znalazły się produkty będące źródłem potasu. Zaliczam do nich m.in.:

fasolę białą, pomidory, dynię, buraki, brokuły, koncentrat pomidorowy, awokado, banany, suszone morele, suszone śliwki, nasiona lnu, pestki dyni, pestki słonecznika, migdały, orzechy laskowe i włoskie, pistacje, komosę ryżową, kakao, natkę pietruszki, a także dorsza i łososia.

Dzięki temu zapewnimy organizmowi optymalne funkcjonowanie.

