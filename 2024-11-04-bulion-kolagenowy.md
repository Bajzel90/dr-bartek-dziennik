# Esencjonalny wywar dostarczający dużo kolagenu – najlepszy przepis.

Dzień dobry o poranku,

kolagen to najliczniej występujące białko w naszym ciele. Stanowi ok. 30% wszystkich białek – już sam ten fakt oznacza, że kolagen jest całkiem ważnym składnikiem.

Z uwagi na jego liczne funkcje – nasza dieta powinna obfitować w produkty, które dostarczą niezbędnych aminokwasów potrzebnych do produkcji kolagenu w organizmie człowieka.

Jednym z dobrych źródeł tego białka jest tzw. bulion kolagenowy i jego recepturą chciałbym dziś się z Państwem podzielić.

Oczywiście, do przygotowania takiego bulionu są potrzebne dosyć nietypowe składniki, więc bulion ten nie jest dla każdego.

Co więcej i co też oczywiste – bulion kolagenowy nie jest jedynym sposobem, aby zadbać o kolagen w organizmie.

Natomiast często dostaję o niego pytania, dlatego przedstawię wg mnie najlepszy przepis pod względem kolagenowym.

## Oto jak ważny jest kolagen

Białko to odgrywa istotną rolę w zapewnieniu nam zdrowia:

- wzmacnia kości i stawy;
- przyspiesza gojenie się ran;
- poprawia kondycję skóry i zapobiega zmarszczkom;
- zapewnia elastyczność naczyniom krwionośnym;
- pomaga utrzymać integralność bariery jelitowej.

Przy braku kolagenu nasze kości są bardziej podatne na złamania, pojawiają się bóle okołostawowe i mięśniowe, a z kolei włosy mają tendencję do zwiększonej łamliwości, nadmiernego wypadania. Do tego skóra traci swoją naturalną jędrność i elastyczność.

I dlatego należy zapewniać organizmowi wszystkich potrzebnych aminokwasów do budowy kolagenu.

Są nimi: prolina, hydroksyprolina i glicyna.

## Skład bulionu kolagenowego

Aby dostarczyć duże ilości wspomnianych aminokwasów – należy dobrać odpowiednie składniki do sporządzenia bulionu.

Poniżej podaję szczegółowy skład bulionu kolagenowego wraz z dodatkami w postaci warzyw i octu jabłkowego, który w pewnym stopniu może pomóc wydobyć aminokwasy z gotujących się kości.

### „Baza kostna”:

2-3 duże kości szpikowe wołowe, 5-6 kurzych łapek oczyszczonych i pozbawionych pazurów, 5 kurzych skrzydełek, 2 kurze szyjki.

### Dodatki dla smaku i zdrowia:

2 marchewki, 2 łodygi selera naciowego, 2 korzenie pietruszki, 1 główka czosnku, 1 cebula, 1 kawałek świeżego imbiru (3-4 cm), 1 liść laurowy, 3-4 ziarna ziela angielskiego, 1 łyżeczka ziarenek czarnego pieprzu, sól morska do smaku, 2 łyżki octu jabłkowego.

### Przepis na bulion kolagenowy

1. Marchewkę, seler, korzeń pietruszki, czosnek, cebulę oczyść, obierz i pokrój na duże kawałki.

2. Kości szpikowe wołowe, kurze łapki, skrzydełka i szyjki umyj dokładnie pod bieżącą wodą.

3. W dużym garnku zalej kości i mięso zimną wodą, doprowadź do wrzenia i gotuj przez 5-10 minut. Zbierz pianę, która pojawi się na powierzchni. Potem odcedź kości i mięso, i opłucz pod zimną wodą.

4. Włóż przygotowane kości, łapki, skrzydełka i szyjki do dużego garnka. Dodaj wszystkie warzywa, przyprawy oraz ocet jabłkowy. Zalej wszystko zimną wodą, żeby kości były całkowicie przykryte.

5. Doprowadź bulion do wrzenia na dużym ogniu. Gdy zacznie się gotować, zmniejsz ogień do minimum. Przez pierwsze 20-30 minut gotowania zbierz pianę, która może pojawiać się na powierzchni.

6. Gotuj bulion na minimalnym ogniu przez minimum 12 godzin (najlepiej przez 18-24 godziny). Gdy poziom wody zacznie spadać, dolej jej więcej, aby kości i warzywa były całkowicie zanurzone.

7. Po zakończonym gotowaniu – bulion przecedź przez sitko o drobnych oczkach, aby pozbyć się kości i resztek warzyw.

8. Przelej bulion do czystego garnka. Na tym etapie dopraw solą – do smaku. Wystudzony bulion możesz trzymać w lodówce przez ok. 5 dni.

