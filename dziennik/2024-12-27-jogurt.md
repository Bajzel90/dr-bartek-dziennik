# Jogurt dla zdrowia: Moje 2 pomysły, jak włączyć go do diety

Dzień dobry po świętach, bywa, że nie kupujemy jakichś produktów, bo po prostu nie mamy zbytnio pomysłu, co z nich zrobić.

Tak się zdarza, jeśli chodzi o jogurt naturalny. Nie każdemu pasuje spożywanie go prosto z kubeczka. Mnie też nie.

A tymczasem jogurt naturalny to kulinarny kameleon – pasuje i do słodkich potrawy, i do wytrawnych.

Ponieważ jogurt jest bardzo zdrowy, więc podzielę się z Państwem kilkoma pomysłami, jak go wkomponować do diety. Ale najpierw…

## Dlaczego warto jeść jogurt?

Otóż jest on zasobny w wiele ważnych składników odżywczych:

wartościowe białko, wapń, potas, witaminę B2, dobroczynne bakterie oraz witaminę B12.

Literatura dowodzi, że regularnie jedząc jogurt naturalny, można oczekiwać szeregu korzystnych efektów:

- zmniejszenia zachorowania na raka jelita grubego;
- wzmocnienia kości;
- złagodzenia zaparć;
- zmniejszenia zachorowalności na cukrzycę;
- zredukowania ryzyka rozwoju blaszki miażdżycowej;
- wzmocnienia odporności.

Dlatego uważam, że dla zdrowia dobrze jest, żeby jogurt naturalny pojawiał się w naszym jadłospisie. Oto kilka pomysłów.

## Sernik jogurtowy na zimno

Składniki:

- 500 g jogurtu naturalnego,
- 250 ml śmietanki 30%,
- 2-3 łyżki erytrytolu,
- 2 łyżki żelatyny,
- 1/4 szklanki zimnej wody,
- 150 g daktyli,
- 100 g orzechów włoskich lub migdałów,
- 1-2 łyżki kakao,
- owoce do dekoracji,
- szczypta soli.

**Sposób przygotowania:**

1. Namocz daktyle, a następnie odsącz i zmiksuj na gładką masę. Dodaj orzechy, kakao i szczyptę soli, i blenduj, aż powstanie gęsta masa.

2. Wyłóż spód tortownicy papierem do pieczenia. Równomiernie ugnieć masę daktylowo-orzechową. Wstaw do lodówki na czas przygotowywania masy jogurtowej.

3. Wsyp żelatynę do 1/4 szklanki zimnej wody i odstaw na 5-10 minut, aby napęczniała. Potem podgrzej ją delikatnie (np. w kąpieli wodnej), mieszając, aż się całkowicie rozpuści.

4. Ubij śmietankę na sztywno. W osobnej misce wymieszaj jogurt z erytrytolem. Powoli wlej rozpuszczoną, przestudzoną żelatynę do masy jogurtowej, ciągle mieszając. Połącz masę jogurtową z ubitą śmietanką.

5. Wylej masę jogurtową na przygotowany spód daktylowo-orzechowy. Wyrównaj powierzchnię, potem udekoruj ulubionymi owocami. Wstaw sernik do lodówki na 3-4 godziny.

## Jogurtowe crumble z owocami

**Składniki:**

- 400 g świeżych lub mrożonych owoców,
- 3-6 łyżek erytrytolu,
- 1 łyżka mąki ziemniaczanej,
- 100 g płatków owsianych,
- 50 g mąki migdałowej,
- 50 g masła,
- 2 łyżki erytrytolu,
- szczypta cynamonu,
- 300 g jogurtu naturalnego,
- 0,5 łyżeczki ekstraktu waniliowego.

**Sposób przygotowania:**

1. Wymieszaj owoce z erytrytolem (2 łyżki). Jeśli owoce puszczają dużo soku, dodaj mąkę ziemniaczaną i wymieszaj. Przełóż owoce do naczynia żaroodpornego.

2. W misce wymieszaj płatki owsiane, mąkę, cynamon i erytrytol (1-2 łyżki). Dodaj masło i rozetrzyj palcami, aż powstanie sypka, grudkowata masa. Posyp owoce przygotowaną kruszonką.

3. Wstaw naczynie do piekarnika nagrzanego do 180 stopni (góra-dół) i piecz przez 20-25 minut, aż kruszonka się zarumieni, a owoce będą miękkie.

4. Wymieszaj jogurt z erytrytolem (1-2 łyżki) i ekstraktem waniliowym. Schłodź w lodówce.

5. Wyjmij crumble z piekarnika i odstaw na 5-10 min do lekkiego przestygnięcia. Nałóż porcję ciepłego crumble na talerzyk, a na wierzch dodaj łyżkę schłodzonego jogurtu.

## Inne propozycje

Powyższe dwa pomysły to jedne z moich ulubionych, jeśli chodzi o zastosowanie jogurtu. Ale możliwości jego wykorzystania jest dużo. Można użyć go jako dodatku (lub jako głównego składnika) do:

koktajli, chłodników, sosów sałatkowych, owsianki, sorbetów, mrożonych deserów z orzechami, kremu do tortów, mizerii, puddingów, puree ziemniaczanego.

– dr Bartek Kulczyński
