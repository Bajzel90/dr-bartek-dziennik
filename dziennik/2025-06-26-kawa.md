# 1 mit o kawie i 5 niekorzystnych praktyk.

Dzień dobry o poranku,

otrzymałem takie pytanie: „w internetach piszą, że kawę najlepiej pić ok. 90 min po pobudce, bo kortyzol. Faktycznie to prawda?”.

Nie, zasadniczo – to nieprawda. Nie trzeba opóźniać wypicia kawy ani o 60, ani o 90 minut. Wypicie jej np. kwadrans po pobudce NIE jest lepsze niż np. właśnie po tych 90 minutach – nie wywoła tzw. zjazdu popołudniowego z uwagi na wydłużenie utrzymywania się wysoko kortyzolu, bo takiego argumentu się używa, pisząc, aby po kawę sięgnąć po 90 minutach. Jak ktoś lubi kawę i czuje się po niej dobrze, to może od niej zacząć dzień.

Po prostu osoby, które na co dzień piją kawę, mają dość wyrobioną tolerancję na kofeinę. W efekcie wypicie jej tuż z rana, niedługo po obudzeniu, nie powoduje istotnego wzrostu poziomu kortyzolu we krwi, który naturalnie jest podwyższony w godzinach porannych.

Zaadresowałem pewien mit, a teraz o kilku kawowych błędach…

## Kawa o zbyt późnej porze

Ze względu na zawartą kofeinę spożycie kawy o zbyt później porze może zaburzyć sen. Nie tylko stworzyć problemy z zasypianiem, ale po prostu obniżyć samą jakość snu.

Ogólnie zaleca się, aby ostatnią kawę wypić najpóźniej ok. godziny 14. A już na pewno warto spożyć ją nie później niż 6 godzin przed pójściem do łóżka.

Są to oczywiście uśrednione zalecenia – każdy z nas ma nieco inną tolerancję na kawę i obecną w niej kofeinę.

## Kawa na czczo po nieprzespanej nocy

O ile kawa z rana może postawić nas na nogi, to badania naukowe dowodzą, że spożycie jej rano na czczo po nieprzespanej nocy nie jest najlepszym rozwiązaniem. W takich okolicznościach – zaburza ona gospodarkę węglowodanową, ściślej: sprawia, że po zjedzeniu najbliższego posiłku gwałtowniej skacze nam cukier.

Wtedy rozwiązanie jest proste: kawa z rana może być, ale najpierw zjedzmy coś.

### Zbyt duża porcja kawy

Jak wspomniałem – kawa spożywana w umiarkowanych ilościach może dostarczać nam różnych korzyści zdrowotnych. Z drugiej zaś strony, jeśli będziemy jej spożywać za dużo, to może skutkować to pojawieniem się efektów ubocznych.

Pomimo że każdy nieco inaczej toleruje kawę, to przyjmuje się, że nie powinno się spożywać więcej niż 3 porcje dziennie. Dla zdrowia najlepiej jest, gdy spożywamy od 1 do 3 kaw w ciągu doby.

## Kawa w połączeniu ze słodkościami

Zauważono, że kofeina znajdująca się w kawie blokuje odczuwanie słodkiego smaku. Oznacza to, że pijąc małą czarną w towarzystwie słodkości, mamy tendencję do sięgania po większe ilości np. ciasta, lodów czy innych form deseru.

Dlatego jeśli ciężko jest nam zapanować nad apetytem na słodkie – wypijanie kawy w obecności słodyczy nie jest dobrym pomysłem.

## Zbyt wysoka temperatura

Wsypujemy kawę do kubka, zalewamy wrzątkiem i praktycznie od razu ją pijemy – czy ktoś z Państwa tak robi? Pytam, gdyż to nawyk bardzo niekorzystny.

Dowiedziono, że częste spożywanie gorących napojów – zwiększa ryzyko rozwoju raka przełyku. Zaleca się, żeby temperatura kawy i każdego innego napoju, była nie wyższa niż 60-65 stopni.