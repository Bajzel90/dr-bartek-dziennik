# Nie tylko wspomaga trawienie tłuszczu, czyli o roli żółci dla zdrowia

Dzień dobry o poranku,

żółć to żółtawozielona, gorzka ciecz produkowana przez komórki wątrobowe (hepatocyty) w wątrobie.

Od razu dodam: jej rola jest niedoceniana, dlatego dziś o niej.

Jest przechowywana i skoncentrowana w pęcherzyku żółciowym i wydzielana do dwunastnicy przez przewód żółciowy wspólny.

Proces jej produkcji jest ciągły, ale już jej wydzielanie od jelit – jest regulowane i zależne od zjadanego pokarmu.

Działa to tak, że kiedy coś zjadamy, uwalnia się cholecystokinina – hormon powodujący skurcz pęcherzyka żółciowego, czego efektem jest przepływ żółci do jelit. I czasami z tym bywa problem, o czym więcej w dalszej części.

## Najbardziej znaną rolą żółci

jest jej działanie wspomagające trawienie tłuszczu: obecne w niej kwasy żółciowe rozbijają cząsteczki tłuszczu na mniejsze kropelki, co zwiększa ich powierzchnię oraz ułatwia rozkład przez enzymy trawienne (lipazy).

Ponadto, żółć wspomaga wchłanianie spożytego tłuszczu w jelicie cienkim, a także witamin rozpuszczalnych w tłuszczach: A, D, E, K.

Ale na powyższym nie kończy się dobroczynne działanie żółci…

Wpływ obecnych w żółci soli kwasów żółciowych na organizm jest znacznie szerszy:

- sprzyjają usuwaniu toksyn z organizmu (np. aflatoksyn);

- regulują poziom cholesterolu we krwi;

- działają przeciwbakteryjnie w przewodzie pokarmowym;

- pomagają utrzymać prawidłowe stężenie glukozy we krwi;

- mają właściwości przeciwnowotworowe.

W ostatnich latach pojawiają się prace naukowe, które sugerują, że kwasy żółciowe – będące składnikiem żółci – mogą również działać ochronnie na układ nerwowy oraz być może są w stanie złagodzić choroby neurodegeneracyjne (choroba Parkinsona, Alzheimera czy Huntingtona).

Te wszystkie dane dowodzą, że żółć jest nam bardzo potrzebna do prawidłowego funkcjonowania.

## Brak żółci, czyli cholestaza

Bywa, że wątroba produkuje zbyt małe ilości żółci lub żółć nie może przedostać się do dwunastnicy, co określa się mianem cholestazy.

Aby rozwiązać ten problem – należy znaleźć jego przyczynę i jeżeli ten temat Państwa ciekawi, to go rozwinę w innym Dzienniku.

W tym zaś podam, którymi ziołami warto się zainteresować, jeżeli zmagamy się z powyższymi dolegliwościami.

Cennymi ziołami będą tu:

- liść bobrka – zmniejsza zastój żółci, ma też zastosowanie w stanach zapalnych dróg żółciowych i kamicy żółciowej;

- liść mięty pieprzowej – jak wyżej;

- ziele drapacza – zwiększa wydzielanie żółci;

- ziele tysiącznika – działa żółciopędnie i żółciotwórczo oraz sprawdza się w chorobach pęcherzyka żółciowego;

- korzeń arcydzięgla – zwiększa wydzielanie żółci;

- ziele bylicy estragonu – zwiększa wydzielanie żółci i ułatwia jej przepływ; działa też przeciwskurczowo na drogi żółciowe;

- korzeń rzodkwi czarnej – działa żółciotwórczo;

- ziele glistnika – działa żółciopędnie.

Dziś tak ogólnie o żółci – dla podkreślenia jej znaczenia. Proszę do mnie napisać, czy to było ciekawe i czy chcą Państwo, bym wrócił do tego tematu, opisując przyczyny powstawania problemów z żółcią, pęcherzykiem żółciowym czy np. co prowadzi do kamicy żółciowej.
