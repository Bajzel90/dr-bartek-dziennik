# Nieszczelna bariera jelitowa. Dlaczego to istotne i jak zaradzić.

Dzień dobry o poranku,

jelita kojarzymy głównie z ich funkcją trawienną. Mało kto zwraca jednak uwagę, że jelita tworzą też ważną barierę ochronną.

To właśnie dzięki jelitom niestrawione resztki pokarmowe oraz bakterie i toksyny dostające się do przewodu pokarmowego – nie przedostają się do innych części naszego ciała.

Gdy ta funkcja ochronna przestanie działać – mówimy wówczas o tzw. zwiększonej przepuszczalności jelit. A inne, bardziej potoczne określenie tego problemu to „zespół nieszczelnego jelita” – i o tym teraz nieco Państwu napiszę.

## Zmniejszona szczelność jelit

Gdy jelita stają się nadmiernie przepuszczalne, wówczas dochodzi do przenikania szkodliwych substancji z jelit do krwiobiegu. To zaś może prowadzić do dwóch niekorzystnych sytuacji:

- wystąpienia przewlekłego stanu zapalnego;

- nadmiernej aktywacji układu odpornościowego.

W rezultacie tego – nieszczelność sprzyja rozwojowi m.in. chorób autoimmunologicznych, w tym celiakii, choroby Hashimoto oraz reumatoidalnego zapalenia stawów.

Poza tym nadmierna przepuszczalność jelit sprzyja pojawieniu się chorób jelit, jak np. – choroba Leśniowskiego-Crohna, zespół jelita drażliwego (IBS), wrzodziejące zapalenie jelita grubego.

Co więcej – zwiększona przepuszczalność jelit może być jednym z czynników predysponujących do rozwoju chorób metabolicznych takich jak cukrzycy typu 2, otyłości, miażdżycy, a nawet depresji.

## Kiedy jelita stają się nieszczelne?

Wiele rzeczy powoduje osłabienie bariery jelitowej. Najważniejsze:

- nadużywanie leków (np. antybiotyków i NLPZ-tów);

- spożywanie żywności wysokoprzetworzonej;

- dieta zasobna w cukier;

- przebyte infekcje bakteryjne i wirusowe;

- przewlekły stres;

- dysbioza (zakłócenie składu bakterii jelitowych).

Elementów jest wiele, a to oznacza, że problem przepuszczalności jelit (zwiększonej) może dotyczyć wielu z nas.

## Jak sprawdzić szczelność jelit?

Istnieją dwa główne testy, których wyniki mogą w pewnym stopniu wskazywać na stan szczelności jelit:

1. **Test z mannitolem i laktulozy**

Polega na doustnym podaniu 2 cukrów: mannitolu i laktulozy – po spożyciu ich stężenie w moczu jest kontrolowane przez 6 godzin.

Jeśli stosunek mannitolu do laktulozy w moczu będzie wyższy niż norma, może świadczyć to o tym, że jelita cechują się zwiększoną przepuszczalnością – co może wskazywać na uszkodzenie bariery jelitowej.

2. **Test z zonuliną**

Dotyczy on pomiaru poziomu zonuliny w surowicy krwi. Zonulina jest białkiem, które reguluje przepuszczalność bariery jelitowej, co oznacza, że zwiększony poziom zonuliny we krwi może wskazywać na zaburzoną integralność ściany jelitowej.

## Jak poprawić stan bariery jelitowej?

Po pierwsze unikać czynników, które wymieniłem wcześniej.

Zwiększonej szczelności jelit sprzyja też kwas masłowy, o którym pisałem Państwu w dzienniku z 12. stycznia 2024 r.

Dobrym rozwiązaniem jest również włączenie fermentowanych produktów mlecznych, w tym jogurtu i kefiru.

Pomocne będą kwasy tłuszczowe omega-3 – które znajdziemy w tłustych rybach: makreli, śledziu, łososiu, sardynkach.

Obszerne opracowanie naukowe z 2023 potwierdziło, że korzystny wpływ na barierę jelitową ma też spożywanie probiotyków [1].

## Muszę zaznaczyć, że

zwiększona przepuszczalność jelit nie jest obecnie klasyfikowana jako odrębna jednostka chorobowa.

W niektórych kręgach opisany problem jest dość marginalizowany, wzbudza kontrowersje. Co więcej, niektórzy specjaliści uważają, że brakuje dowodów, iż zaburzona bariera jelitowa sprzyja chorobom.

Osobiście jednak uważam, że warto szerzej zainteresować się tym zagadnieniem, a już tym bardziej, że w tym zakresie powstaje coraz więcej różnych badań naukowych rzucających światło na opisane przeze mnie zagadnienie.

– dr Bartek Kulczyński

📜 Przywołana literatura:

[1] Y. Zheng i wsp., Probiotics fortify intestinal barrier function: a systematic review and meta-analysis of randomized trials, „Front Immunol” 2023.

