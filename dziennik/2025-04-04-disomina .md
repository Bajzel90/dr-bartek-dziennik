# Łagodzi dolegliwości kończyn dolnych i nie tylko. O diosminie.

Dzień dobry o poranku,

od elastyczności i szczelności naczyń krwionośnych zależy to, czy układ krążenia będzie prawidłowo pracował czy też nie.

Istnieje wiele składników, które mają udokumentowany, pozytywny wpływ na stan żył i tętnic. Jednym z nich jest diosmina.

## Co to za związek?

Diosmina jest naturalnym składnikiem należącym do flawonoidów, który występuje w owocach cytrusowych. Jej główną funkcją jest to, że wzmacnia naczynia krwionośne i poprawia mikrokrążenie.

## Potwierdzone efekty zdrowotne

Dotychczas powstało stosunkowo dużo badań, które potwierdzają, że diosmina wspomaga pracę układu krążenia. Krótko wymienię jej najważniejsze efekty zdrowotne:

- zwiększa napięcie ścian żył, zapobiegając zaleganiu w nich krwi;

- wzmacnia wewnętrzną warstwę naczyń krwionośnych i w ten sposób blokuje wydostawanie się płynów do tkanek – dzięki zaś temu zapobiega obrzękom (uszczelnia naczynia);

- wspomaga drenaż limfatyczny i w efekcie zmniejsza uczucie ciężkości nóg;

- łagodzi owrzodzenia żylne;

- zmniejsza objawy hemoroidów – w tym: łagodzi ból, świąd i krwawienie.

Dlatego śmiało można uznać diosminę ważnym sprzymierzeńcem naszych żył i tętnic.

## Dla kogo jest diosmina?

Z uwagi na wspomniane działanie, diosmina sprawdzi się u osób z przewlekłą niewydolnością żylną, której towarzyszą te objawy:

- owrzodzenia żylne, 
- żylaki podudzi, 
- pajączki naczyniowe, 
- nocne skurcze nóg, 
- uczucie ciężkości nóg, 
- uczucie zimnych nóg, 
- ból i pieczenie nóg, 
- zaczerwienienie i zasinienie skóry nóg,
- mrowienie i swędzenie skóry kończyn dolnych.

Ponadto diosmina jest dobrym rozwiązaniem dla osób, u których pojawiły się obrzęki limfatyczne, a także u osób zmagających się z hemoroidami.

## Jak dostarczyć diosminę?

Najlepszym źródłem pokarmowym diosminy są owoce cytrusowe, takie jak pomarańcza i cytryny. Problem tylko w tym, że najwięcej diosminy znajduje się w skórce tych owoców.

Pewnym więc rozwiązaniem jest dokładne umycie takiej skórki, a następnie osuszenie jej i starcie na tarce. W takiej formie skórkę z pomarańczy lub cytryny można stosować jako dodatek do różnych potraw, np. deserów. Ten sposób będzie dobry, jeśli chcą Państwo zwyczajnie udoskonalić swoją dietę.

Oczekując bardziej zauważalnych efektów, lepszym rozwiązaniem będzie sięgnięcie po diosminę w formie preparatu. Wtedy zalecana ilość diosminy waha się w przedziale od **450 do 600 mg na dobę**.

## Bezpieczeństwo stosowania

Diosmina jest ogólnie składnikiem bezpiecznym dla człowieka. Nie powoduje poważnych działań niepożądanych, gdy jest stosowana w zalecanych ilościach.

Niemniej, jeżeli chodzi o preparaty z diosminą, to nie zaleca się ich podawania osobom z niewydolnością serca.