# Korzyści ze spożywania czarnuszki i propozycje jest stosowania

Dzień dobry o poranku,

orzechy, pestki i nasiona to ważny element zróżnicowanej diety.

W tej kategorii cenne dla zdrowia, choć raczej mało popularne, są nasiona czarnuszki.

Mają one długą i fascynującą historię, sięgającą tysięcy lat wstecz.

Czarnuszka była szeroko używana w starożytnym Egipcie. Co jest ciekawe, jej nasiona znaleziono w grobowcu Tutanchamona. Fakt ten świadczy o ich znaczeniu dla starożytnych Egipcjan – i dlatego też nasiona czarnuszki potocznie określa się „złotem faraonów”.

Czarnuszka jest także głęboko zakorzeniona w kulturach Bliskiego Wschodu. Wspominana w starożytnych tekstach medycznych oraz religijnych, była uważana za panaceum na wiele chorób.

## Jak smakuje czarnuszka?

Smak ma złożony i wyrazisty – trudno go jest porównać z innymi przyprawami. Jedną z przeważających nut smakowych jest lekko gorzki posmak. A zarazem cechuje się lekko pieprznym smakiem, który dodaje nasionom ostrzejszego charakteru. Niektórzy opisują też smak czarnuszki jako lekko orzechowy. Jedząc czarnuszkę w tle można wyczuć lekko ziołowe nuty – przypominające nieco oregano lub tymianek.

## Walory zdrowotne czarnuszki

Nasiona czarnuszki ceni się za jej liczne właściwości zdrowotne, a wynikają one z zawartości 2 ważnych składników bioaktywnych:

1. Zawierają dość unikatowy związek o nazwie tymochinon – ma on silne właściwości przeciwzapalne i przeciwutleniające.

1. Tłuszcz wchodzący w skład nasion czarnuszki głównie złożony jest z kwasu linolowego, który jest dobry dla naszego serca.

Literatura fachowa dowodzi, że regularne spożywanie czarnuszki przynosi szereg korzyści zdrowotnych:

- obniża poziom cukru we krwi;

- redukuje ciśnienie tętnicze;

- łagodzi stany zapalne;

- obniża stężenie trójglicerydów i LDL oraz podwyższa HDL.

Natomiast – więcej efektów zdrowotnych przypisuje się olejowi z nasion czarnuszki.

## Jak spożywać czarnuszkę?

Z uwagi na wyraźny i specyficzny smak, nasiona czarnuszki stosuje się najczęściej jako dodatek do różnych potraw.

Na przykład mogą posłużyć jako przyprawa do:

pieczywa w formie posypki, sałatek, zup, gulaszy, duszonych warzyw, hummusu, sosów, marynat, dań mięsnych.

Po uprzednim zmieleniu, czarnuszkę można też wykorzystać jako zamiennik czarnego pieprzu, co osobiście często robię. A poza tym sprawdzi się jako dodatek do jogurtów, koktajli i owsianki.

Na podstawie badań – można zaproponować spożywanie nasion z czarnuszki w ilości ok. 2-3 g/dzień (ok. 0,5 łyżeczki).

Dodam, że nie istnieją żadne konkretne przeciwwskazania co do spożywania zwyczajowych ilości czarnuszki.

