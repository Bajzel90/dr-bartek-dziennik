# Do dań wytrawnych i na słodko, czyli o zdrowych i wszechstronnych strączkach

Dzień dobry o poranku,

większość osób w Polsce rzadko spożywa strączki, a jest to ważna grupa produktów dla zdrowia.

Dlatego aby poszerzyć Państwa świadomość wartości strączków – przybliżę w tym Dzienniku 4 wybrane rośliny strączkowe.

Tu wspomnę, że 11 sierpnia 2023 r. pisałem Dziennik pt. Roślinne kłamstwo: lektyny, wróg zdrowia? – w którym to opisałem szerzoną wciąż nieprawdę, że strączki są niezdrowe, gdyż zawierają lektyny.

## Nie tylko do dań wytrawnych

Strączki zwykle kojarzą się z daniami wytrawnymi. Proszę jednak wiedzieć, że nadają się również do dań na słodko.

Zapewne część z Państwa wie, że poza tym, iż prowadzę kanał na YouTube o zdrowiu i piszę Dziennik, jestem również nauczycielem akademickim – i prowadzę zajęcia poświęcone żywności.

Na jednym z ćwiczeń moi studenci sprawdzają przydatność strączków do przygotowywania potraw. No i w ramach tego spotkania przygotowują oni smaczne brownie na bazie fasoli czerwonej jako przykład, że strączki są dość wszechstronne.

Takie ciasto robi się z 1 puszki czerwonej fasoli, 2 jajek, 3-4 łyżek erytrytolu, 3 łyżek kakao, 2 łyżek oleju kokosowego (roztopionego), 1 łyżeczki ekstraktu waniliowego, 1 łyżki proszku do pieczenia, do tego szczypta soli, 50 g posiekanych suszonych śliwek i około 50 g posiekanych orzechów włoskich.

W Dzienniku nie ma miejsca na przepisy, ale być może w tym roku opracuję przepiśnik z prozdrowotnymi daniami ze strączków.

A teraz przedstawię wartości wybranych strączków w przeliczeniu na 100 g suchych nasion (czyli przed ugotowaniem) – jako 1 porcję można przyjąć ok. 40-50 g.

## Fasola

Najpopularniejsza ze strączków – na tle innych cechuje się bardzo wysoką zawartością:

wapnia (240 mg), żelaza (10,4 mg), magnezu (190 mg) oraz potasu (1800 mg).

Poza tym dostarcza duże ilości białka (23,4 g) i błonnika (15,2 g).

Poza fasolą białą warto od czasu do czasu sięgnąć po czerwoną – jest bowiem dobrym źródłem cennych polifenoli.

## Bób

Wysoko odżywcza roślina strączkowa, bardzo dobre źródło białka (26,1 g) i błonnika (25 g). W bobie są też wysokie ilości składników mineralnych i witamin:

żelazo – 6,7 mg, magnez – 192 mg, cynk – 3,1 mg, mangan – 1,6 mg, potas – 1060 mg, niacyna – 2,8 mg, foliany – 420 µg.

Jednak niektóre osoby cierpią na fawizm – chorobę uwarunkowaną genetycznie, która wiąże się z niedoborem pewnego enzymu. U tych osób spożycie bobu może wywołać objawy takie jak:

zmęczenie, osłabienie, zażółcenie skóry i białek oczu, a także ciemne zabarwienie moczu.

Stąd jeśli tego typu dolegliwości pojawiają się po spożyciu bobu, to należy zaprzestać sięgania po niego.

## Ciecierzyca

Jedno z lepszych źródeł pokarmowych folianów (557 µg), które to działają ochronnie na układ krążenia i układ nerwowy.

Poza tym soczewica zawiera dużo białka (20,5 g), błonnika (12 g) i potasu (718 mg) i manganu (4,15 mg). Dostarcza też sporo choliny (99,3 mg), która wspomaga zdrowie mózgu i wątroby.

## Soczewica

A to jedna z moich ulubionych roślin strączkowych pod względem smaku. Zawiera duże ilości:

białka (24 g), błonnika (10 g), żelaza (6,5 mg), folianów (480 µg), cynku (3,2 mg), choliny (96 mg).

Na tle innych strączków ma stosunkowo mało magnezu (47 mg) – ale za to cechuje się wyższym poziomem witaminy B1 (0,87 mg).

## Korzyści z jedzenia strączków

Poza tym, że strączki odżywiają organizm, to dodatkowo literatura fachowa potwierdza ich szeroki wpływ na zdrowie:

- działają przeciwnowotworowo;

- chronią przed chorobami sercowo-naczyniowymi;

- zmniejszają ryzyko stłuszczenia wątroby;

- łagodzą stan zapalny w organizmie.

To tylko potwierdza, że warto po nie regularnie sięgać.

