# Skuteczne sposoby dbania o stan żył.

Dzień dobry o poranku,

obok tętnic żyły to bardzo ważne naczynia krwionośne – których dobra kondycja warunkuje nasze zdrowie.

Jak dbać o ich prawidłowy stan? Już wyjaśniam…

## Za co odpowiadają żyły?

Zanim o sposobach na mocniejsze i bardziej elastyczne żyły, to na początek krótko wyjaśnię, jaką pełnią one funkcje.

Przede wszystkim transportują krew z tkanek w kierunku serca – odbierają one od komórek nadmiar dwutlenku węgla i produktów przemiany materii, za sprawą czego uczestniczą w oczyszczaniu.

Poza tym żyły pomagają utrzymać prawidłową temperaturę ciała. Dla przykładu, gdy jest zimno, żyły mogą się zwężać, by zmniejszyć przepływ krwi w skórze i utrzymać ciepło wewnątrz ciała.

Do tego żyły magazynują krew (ok. 70% objętości krwi krążącej w organizmie znajduje się w żyłach).

## Jak zadbać o stan żył?

Aby żyły mogły pełnić wspomniane funkcje i żeby nie dopuścić do przewlekłej niewydolności żylnej oraz żylaków – warto znać kilka sposobów na poprawę ich kondycji. Kluczowe to…

1. Regularna aktywność fizyczna – ruch (codzienne spacery, pływanie, jazda na rowerze) zwiększa krążenie krwi, tym samym zapobiega zastojom w żyłach i zmniejsza ryzyko zakrzepów.

1. Unikanie długotrwałego siedzenia – jeżeli mamy siedzącą pracę, warto wyposażyć swoje miejsce pracy w podnóżki pod stopy. Warto też regularnie poruszać stopą ku górze w kierunku piszczeli.

1. Podnoszenie nóg – unoszenie nóg powyżej serca przez ok. 15 min kilka razy dziennie ułatwia odpływ krwi z powrotem do serca i zmniejsza ciśnienie w żyłach nóg.

1. Redukcja masy ciała – odchudzanie przy nadwadze i otyłości zmniejsza obciążenie nóg, co ułatwia przepływ krwi w żyłach.

1. Unikanie palenia tytoniu – związki zawarte w papierosowym dymie uszkadzają żyły i zwiększają ryzyko zakrzepicy.

1. Nawodnienie – zapewnianie właściwej ilości płynów pozwala utrzymać prawidłową lepkość krwi, co zapobiega zakrzepom.

1. Dieta wysokobłonnikowa – zmniejsza ryzyko zaparć, które powodują wzrost ciśnienia w naczyniach żylnych kończyn dolnych.

1. Dostarczanie witaminy C – bierze bowiem udział w produkcji kolagenu, który odpowiada za elastyczność i sprężystość żył.

1. Włączenie związków przeciwzakrzepowych – należą do nich m.in.: czosnek, imbir, pestki słonecznika, pestki winogron, żeń-szeń, miłorząb japoński, pomidory oraz przetwory na ich bazie, rutyna, kwasy tłuszczowe omega-3, witamina D.

1. Stosowanie ziół – niektóre rośliny lecznicze poprawiają szczelność żył, zmniejszają ich kruchość czy usprawniają przepływ krwi przez naczynia żylne. Najczęściej stosuje się je zewnętrznie w postaci okładów, choć niekiedy również spożywa. Do takich roślin zaliczamy zioła takie, jak:

   nostrzyk żółty, rumianek pospolity, lnica pospolita, rdest wężownik, żywokost lekarski, ruszczyk kolczasty.

Przypomnę tylko, że przed zastosowaniem wybranego przez nas zioła należy zapoznać się z zalecanym ich stosowaniem, a także z przeciwwskazaniami.