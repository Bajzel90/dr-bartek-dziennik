# O tym, jak uchronić się przed jednym z częstszych nowotworów złośliwych

Dzień dobry o poranku,

to jeden z najbardziej niebezpiecznych nowotworów – rak jelita grubego.

I w Polsce jest to jeden z najczęściej występujących nowotworów złośliwych. Pod tym względem zajmuje niechlubne 3. miejsce.

Ponieważ łatwiej zapobiegać, niż leczyć, więc zobaczmy, jakie są najważniejsze kroki minimalizujące ryzyko zachorowania.

## Nie geny, a styl życia

Zacznę tak: to nie uwarunkowania genetyczne ściągają na nas widmo raka jelita grubego. Robi to styl życia.

Literatura fachowa pokazuje, że na obszarach mniej rozwiniętych, np. w Afryce czy Azji Południowo-Centralnej – zachorowalność na raka jelita grubego jest o wiele niższa, niż w rejonach rozwiniętych dobrze, np. w USA, Australii i Europie Zachodniej czy Północnej.

Wniosek prosty: Winny jest nasz styl życia…

1. W krajach rozwiniętych dieta wręcz obfituje w wysoko przetworzone, mało wartościowe jedzenie, które zarazem jest pozbawione ważnego dla jelit błonnika.

2. Poza tym na obszarach lepiej rozwiniętych obserwujemy wyższy odsetek otyłości i mniejszą aktywność fizyczną, niż w populacjach zamieszkujących rejony mało rozwinięte.

A u osób migrujących z terenów biedniejszych do zamożniejszych, widoczny jest wzrost zachorowania na raka jelita grubego. Znaczy to, że nie geny, a tryb życia ma główny wpływ na rozwój choroby.

Co więc obniża ryzyko wystąpienia raka jelita grubego? Pomijając używki, bo wiadomo, że szkodzą, najważniejsze elementy to…

## 1.Redukcja masy ciała

To, o co w miarę łatwo zadbać, a co może przynieść zadowalający efekt, to obniżenie masy ciała, jeśli zmagamy się z nadwagą.

Ściślej: wysoka masa ciała zwiększa ryzyko raka jelita grubego o… około 90%.

## 2 Więcej ruchu

Zwiększona aktywność fizyczna jest związana z niższym ryzykiem rozwoju omawianego nowotworu nawet o 20%.

Ruch bowiem wpływa na dużo aspektów związanych ze zdrowiem przewodu pokarmowego, w tym:

usprawnia pracę jelit, zmniejsza stan zapalny, wzmacnia odporność (funkcje układu odpornościowego są niebywale istotne w ochronie przed nowotworami), pomaga utrzymać prawidłową masę ciała.

Każda forma ruchu jest cenna. Wybierzmy taką, jaką lubimy. Cel to utrzymać regularność.

## 3 Dieta śródziemnomorska

To bardzo dobry wybór, jeśli chodzi o gotowe wzorce żywieniowe, które zmniejszają ryzyko zachorowania na raka jelita grubego.

Oto co dowiodły badania przeprowadzone w Europie: stosowanie diety śródziemnomorskiej wiąże się z mniejszym ryzykiem raka jelita grubego nawet o 20-22%, a to dużo. (Identyfikatory PMID w bazie PubMed: 23579425 i 29025095).

## 4 Mniej wysokoprzetworzonego mięsa

W racjonalnej diecie jest miejsce na niskoprzetworzone mięso (ale można mieć zdrową dietę również nie jedząc go w ogóle).

Natomiast co jest najistotniejsze – duże spożycia mięsa o wysokim stopniu przetworzenia, w tym smażonego i wędzonego na gorąco, wiąże się z wyższym ryzykiem raka jelita grubego o średnio 20%.

O „lepszych i gorszych wersjach mięsa” mogą Państwo posłuchać w moim filmie na YouTube – wystarczy w wyszukiwarkę wpisać: Tych 7 produktów mięsnych nie jedz. Na jakie je wymienić?.

## 5 Dieta zasobna w czynniki ochronne

Włączenie do diety konkretnych produktów w znacznym stopniu pozwala uchronić nas przed rakiem jelita grubego.

Zebrałem dla Państwa z różnych badań najważniejsze produkty o takim działaniu:

brukselka, kalafior, brokuły, jarmuż, czosnek, cebula, fasola biała, ciecierzyca, soczewica, groch, cytrusy, jabłka, orzechy, pełnoziarniste produkty zbożowe, kasza gryczana niepalona, pestki, nasiona, płatki i otręby owsiane, pieczywo razowe.

Im więcej tych produktów znajdzie się w jadłospisie, tym lepsza ochrona.

## 6 Mniej cukru

Jednym z czynników ryzyka raka jelita grubego jest cukier. I tu nie ma się co rozpisywać, bo każdy wie, że należy go ograniczyć.

Jednak dla ścisłości podam, że dieta zasobna w słodkości powoduje wzrost zachorowania na ten typ nowotworu o prawie 15%.

Warto zatem ograniczyć słodycze, wyroby cukiernicze czy napoje słodzone i oczywiście cukier stołowy.

dr Bartek Kulczyński

