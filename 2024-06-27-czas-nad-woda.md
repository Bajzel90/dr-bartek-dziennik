# Dlaczego organizm tak lubi wodę? Mniej znane oddziaływanie.

Dzień dobry o poranku,

czy mają już Państwo plany na wakacje? Jeśli nie, to być może ten Dziennik będzie wartościową podpowiedzią, gdzie się udać.

Lato i wakacje to dla wielu z nas czas wypoczynku. Każdy ma swój sposób spędzania wolnego czasu, który pozwala się odprężyć.

I bez względu na to, co mówi nauka, dobrze jest praktykować to, z czym czujemy się najlepiej.

Ale, no właśnie, myślę, że i nauki warto posłuchać. Okazuje się, że wytypowano miejsce, które działa szczególnie odprężająco. Oto co nauka podpowiada w kontekście odpoczynku.

## Badanie z 2022 r. dowiodło, że

widok na wodę (np. jezioro czy strumyk) ma korzystny wpływ na redukcję stresu i sprzyja zdrowiu układu krążenia [1].

Zauważono, że osoby skupiające wzrok na wodzie, doświadczały bardziej znaczącej redukcji ciśnienia tętniczego krwi, aniżeli osoby oglądające drzewa, trawę lub ziemię.

Ponadto również i tętno było niższe u wspomnianych uczestników doświadczenia.

Na podstawie uzyskanych wyników eksperci zasugerowali, aby dla poprawy swojego zdrowia psychicznego i układu krążenia, spędzać jak najwięcej czasu nad wodą.

## Dlaczego tak się dzieje?

Według badaczy ludzie mają wrodzoną skłonność do pozytywnych reakcji na krajobrazy z wodą.

Poczynione obserwacje prawdopodobnie opierają się na teorii, że jako gatunek – ludzie ewoluowali w środowiskach, gdzie dostęp do wody był głównym kluczem do przetrwania.

Woda była i oczywiście jest niezbędna, by się nawodnić, ugotować coś, umyć się, uprawiać rośliny. Przetrwanie było ściśle związane z dostępem do źródeł wody.

Poza tym zbiorniki wodne często były bogate w jedzenie (np. ryby), były wolne od pożarów, a także bezpieczniejsze w kontekście ataku drapieżników.

Wydaje się więc, że kontakt z wodą leży w naszej naturze; warto go praktykować. Może będzie to dla Państwa pewną podpowiedzią co do decyzji, gdzie się udać na wakacyjny wypoczynek. Morze, jeziora, strumyki. Po prostu kontakt z wodą.

Kontakt z naturą to dużo dobrego

Poprawa koncentracji, polepszenie nastroju, poprawa jakości snu, pobudzenie kreatywnego myślenia, a także zwiększenie „skórnej” produkcji witaminy D – to tylko niektóre z korzyści.

A jeśli jesteśmy nad wodą (jezioro, morze) i pogoda sprzyja, warto popływać i wykonać kilka ćwiczeń fizycznych w wodzie. O tym, jak korzystna jest aktywność w wodzie, już Państwo wiedzą, gdyż 13 czerwca o tym pisałem.

dr Bartek Kulczyński

Przywołana literatura:

[1] R.G. Coss, C.M. Keller, Transient decreases in blood pressure and heart rate with increased subjective level of relaxation while viewing water compared with adjacent ground, „Journal of Environmental Psychology” 2022.

