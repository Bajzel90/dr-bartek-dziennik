# Niedobór witaminy – który powoduje „zapomnianą” chorobę.

Dzień dobry o poranku,

oczywistym jest, że niedobór określonych składników odżywczych powoduje różne problemy zdrowotne. Nie ma w tym niczego, co by zaskakiwało.

Jednak dość zaskakujące jest to, że w ostatnim czasie rośnie liczba przypadków jednej z najstarszych niedoborowych chorób…

## Nowy „stary” problem

W ubiegłym roku ukazała się praca naukowa zatytułowana:

Niepokojący wzrost zachorowań na szkorbut

W oryginale i pełnym tytule:

The Troubling Rise of Scurvy: A Review and National Analysis of Incidence, Associated Risk Factors, and Clinical Manifestations

Tak, dobrze Państwo przeczytali – mowa o szkorbucie – o chorobie związanej z długotrwałym niedoborem witaminy C, czyli najbardziej znanego składnika pokarmowego.

Kiedy wydawało nam się, że problem szkorbutu został zażegnany właściwie już setki lat temu, to jak bumerang wraca do nas…

## „Choroba żeglarzy”

Szkorbut jest nazywany „chorobą żeglarzy”, bo w czasach wielkich odkryć geograficznych (XV-XVI wiek) podróże morskie trwały albo miesiącami, albo latami nawet. Na statkach zaś nie było możliwości przechowywania świeżych owoców i warzyw, które to są głównym źródłem witaminy C.

Brak tej witaminy prowadził do stopniowego rozwoju szkorbutu – marynarze stawali się osłabieni, dziąsła zaczynały im krwawić, rany nie goiły się, a w końcu dochodziło do zgonu. Był to ważny problem na statkach i często powodował masową śmiertelność wśród załóg.

Dopiero zaś w XVIII wieku szkocki lekarz przeprowadził pierwsze badanie, w którym zauważył, że spożywanie cytrusów przyspiesza powrót do zdrowia u chorych na szkorbut marynarzy.

Choć to odkrycie nie od razu zostało zupełnie docenione, w końcu doprowadziło do wprowadzenia cytrusów do jadłospisu brytyjskich marynarzy – a to niemal całkowicie wyeliminowało szkorbut wśród żeglarzy w XVIII i XIX wieku.

## Czy mamy powody do obaw?

Chciałbym uspokoić: to nie tak, że mamy teraz do czynienia z plagą zachorowania na szkorbut. Chociaż zachorowalność wzrasta, wciąż jednak nie są to wysoce niepokojące liczby.

Szkorbut pojawia się bowiem u osób, które dostarczają witaminę C w naprawdę skrajnie niskich ilościach.

Nie wszczynając niepotrzebnego alarmu, chciałbym jednak zwrócić uwagę na inne kwestie:

1. Mimo że nie rozwija się u nas szkorbut, to niski poziom witaminy C w organizmie sprawia, że nasze ciało nie może w pełni wykorzystać potencjału tego składnika.

2. Istnieją czynniki, które dodatkowo obniżają stężenie tej witaminy w organizmie lub powodują jej utratę.

Skupmy się na drugiej kwestii

Proszę wiedzieć, że witamina C jest składnikiem nietrwałym. Ulega ona częściowemu zniszczeniu m.in. pod wpływem temperatury lub dostępu powietrza – oznacza to, że gotowanie, pieczenie i smażenie obniżają poziom witaminy C w produktach.

Dla przykładu, gotowanie brokułów może zniszczyć nawet ponad 30% witaminy C w nich obecnej. I to sprawia, że w rzeczywistości dostarczamy mniejsze ilości witaminy C.

Poza tym istnieje szereg czynników, które usuwają bądź niszczą witaminę C obecną w naszym ciele. Są to m.in.:

- palenie tytoniu, 
- zanieczyszczenie powietrza, 
- stosowanie leków moczopędnych lub aspiryny, 
- występowanie infekcji, 
- przewlekłe stany zapalne.

## Zmierzam do tego, że

problem niedoboru wspomnianej witaminy wcale nie musi być tak marginalny, jak mogłoby się wydawać. I choć nie zawsze prowadzi do skrajnych objawów, takich jak szkorbut, to jego skutki mogą być odczuwalne w subtelniejszy, ale równie istotny sposób.

Obniżony poziom witaminy C może skutkować m.in.:

- spadkiem odporności, 
- gorszym gojeniem ran, 
- przewlekłym zmęczeniem,
- osłabieniem naczyń krwionośnych. 
- wpływać na kondycję skóry, włosów i stawów.

Innymi słowy, nawet jeśli nie widzimy wyraźnych, alarmujących objawów – to długotrwały niedobór witaminy C może stopniowo zmniejszać naszą sprawność, odporność i ogólne samopoczucie.

Stąd warto znacząco wzbogacić swoją dietę w świeże warzywa i owoce – są one najlepszym źródłem tej witaminy.
