# Warto się regularnie ruszać, ćwiczyć, ale robiąc to z głową. Oto 8 zasad

Dzień dobry w piątek,

jeśli śpimy powyżej 8-9 godzin na dobę, to mamy większe ryzyko przybrania na masie ciała czy rozwoju chorób psychicznych.

Jeśli jemy wyłącznie zdrową żywność, ale przejadamy się nią, też odbije się to niekorzystnie.

Przykładów tego, że „co za dużo zdrowego, to niezdrowo” można mnożyć. Nadmiar aktywności fizycznej też nie jest dobry.

Dla uzyskania minimum korzyści z ruchu – wystarczy nam go już nawet w ilości 15-20 minut dziennie.

Najwięcej nasz organizm korzysta, kiedy przedłużymy aktywność fizyczną do 45-60 minut dziennie o umiarkowanej intensywności.

I tak jak warto znać zasady zdrowej diety, tak warto też znać choć kilka przydatnych zasad aktywności fizycznej. Oto one.

8 wartych rozważenia zasad,

których wdrożenie pozwoli cieszyć się aktywnością bez ryzyka.

## Zasada 1. Wprowadzanie ruchu stopniowo

Ważniejsza jest regularność niż intensywność. Warto aktywności fizycznej podejmować się codziennie, ale zaczynając od 10 min i co kilka dni rozciągając czas i intensywność (np. do 60 min dziennie).

Jeśli bóle mięśniowe („zakwasy”) po treningu utrzymują się dłużej niż 3 dni, to znak, że należy zredukować długość lub moc wysiłku.

## Zasada nr 2. Oddychanie przez nos, nie usta

Pozwoli to na większą ochronę przed drobnoustrojami, a ponadto zmniejszy ryzyko przeziębienia.

Zwolennikiem oddychania przez nos także podczas umiarkowanej aktywności fizycznej był lekarz Konstantyn Butejko. Jeśli byłoby to ciekawe dla Państwa, o jego metodzie („Metoda Butejki”) napiszę w jednym z przyszłych Dzienników.

Oczywiście zasada ta dotyczy wysiłku o niskiej intensywności, np. właśnie żwawego spaceru. Co więcej, praktyka oddechu przez nos podczas takiego wysiłku pomaga dobrać intensywność. To znaczy, jeśli chęć zaczerpnięcia powietrza przez usta jest duża, oznacza to, że warto zredukować intensywność, by utrzymać oddech przez nos.

Dzięki temu poprawia się też natlenienie organizmu, gdyż traci się mniej dwutlenku węgla, który – zgodnie z efektem Bohra – sprawia, że hemoglobina łatwiej oddaje tlen do komórek.

## Zasada nr 3. Nie lekceważmy złego samopoczucia

Nie czując się na siłach lub czując, że „nas bierze”, lepiej wówczas zostać w domu. W takim stanie ćwiczenia mogą zwiększać ryzyko infekcji (nawet do 72 h po ćwiczeniach) czy też kontuzji.

## Zasada nr 4. Pamiętajmy o rozgrzewce i wyciszeniu

Przed każdym treningiem warto zrobić 10 min rozgrzewki, takiej jak np. wymachy, podskoki i krążenia, gdyż dobrze jest do wysiłku przystąpić już z odczuwalnie podniesionym tętnem. A po treningu warto przeznaczyć 10 min na ćwiczenia rozciągające.

## Zasada nr 5. Pilnujmy prawidłowej postawy

Niezależnie od rodzaju aktywności, świadomie należy kontrolować postawę ciała. Napiąć mięśnie brzucha, wyprostować plecy, głowę i szyję lekko cofnąć, wypiąć klatkę piersiową. Trening w warunkach złej postawy może pogłębić te problemy i narażać na kontuzje.

## Zasada nr 6. Znajdujmy czas na odpoczynek

Co kilka dni warto robić sobie „wolne” od treningu, żeby mięśniom dać czas na regenerację. Wolny czas można przeznaczyć na masaż lub rolowanie. Zregenerowane mięśnie odwdzięczą się większymi możliwościami i mniejszym ryzykiem kontuzji w przyszłości.

## Zasada nr 7. Starajmy się wykonywać różne aktywności

Chodzi o aktywizowanie różnych grup mięśniowych. Czyli zamiast skupiać się np. na jeździe na rowerze, to warto do tego co jakiś czas dołączyć pływanie, tenis czy pilates.

## Zasada nr 8. Dbajmy o dietę

Zdolności organizmu do wysiłku fizycznego wspierane są dietą.

Ważne, by nie brakło nam elektrolitów, w tym potasu i sodu, gdyż odpowiadają one za kurczliwość mięśni szkieletowych, pracę serca, przewodnictwo nerwowe, a także regulują ciśnienie tętnicze krwi.

——

Jeśli cenią sobie Państwo moje opracowania tematów o zdrowiu, to dla chętnych na koniec zostawię odsyłacz do moich poradników.

Korzystając z nich, jednocześnie wspierają Państwo moją darmową działalność na YouTube i darmowy Dziennik, za co dziękuję. To dla mnie ważne i pozwala mi kontynuować pracę:

1. Mój poradnik Uwolnij się od choroby refluksowej przełyku, w tym zgagi ›

2. Mój e-book z dietą śródziemnomorską – jadłospis w 9 kalorycznościach ›

3. Mój zestaw przepiśników Wiosna i lato na talerzu oraz Wiosna i lato z ziołami ›

4. Mój przepiśnik Sztuka zdrowego grillowania: 50 przepisów i 12 zasad ›

dr Bartek Kulczyński

