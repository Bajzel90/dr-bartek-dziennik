# W ten sposób pozbędziesz się zalegającej flegmy.

Dzień dobry o poranku,

flegma, inaczej plwocina, to gęsty śluz produkowany przez błony śluzowe. Jej zadaniem jest np. nawilżanie dróg oddechowych oraz neutralizowanie drobnoustrojów i innych zanieczyszczeń, które to przedostają się do dróg oddechowych.

Zdarza się jednak tak, że powstaje jej zbyt dużo, a do tego staje się bardzo gęsta – co może utrudniać oddychanie, a także powodować kaszel i uczucie zatkanego gardła. I dziś napiszę, co zrobić w takiej sytuacji, czyli jak usunąć nadmiar flegmy.

Kilka słów o przyczynach nadprodukcji flegmy.

Otóż jest wiele czynników, które mogą prowadzić do wytwarzania zbyt dużych ilości śluzu. Do najważniejszych należą:

infekcje wirusowe oraz bakteryjne, alergie, palenie tytoniu, przebywanie na dworze przy zanieczyszczonym powietrzu, zbyt niska wilgotność powietrza w mieszkaniu i spędzanie dużej ilości czasu w pomieszczeniach klimatyzowanych.

Unikanie więc powyższych czynników jest jednym z kroków, żeby zminimalizować ryzyko nadprodukcji flegmy i jej zalegania w ciele.

Jeśli jednak już dojdzie do nagromadzenia się flegmy w drogach oddechowych, to istnieje wiele sposobów, żeby przynajmniej częściowo poradzić sobie z tym problemem. Oto przydatne według mnie praktyki.

## Inhalacje parowe

Dzięki nim można nawilżyć błony śluzowe dróg oddechowych, co może przełożyć się na mniejszą produkcję gęstego śluzu oraz jego rozrzedzenie, a także na złagodzenie kaszlu.

Poniżej podaję instrukcję na wykonanie prostej inhalacji:

1.  Zagotuj wodę w garnku.

2. Dodaj sól – ok. 2 łyżeczki na 1 litr gorącej wody.

3.  Dodaj kilka kropli olejku eterycznego (np. kajeputowy, z drzewa herbacianego, eukaliptusowy, tymiankowy, miętowy).

4. Usiądź przy garnku, pochyl się nad nim i przykryj głowę ręcznikiem.

5. Wdychaj parę spokojnie przez ok. 10 minut – unikaj zbyt gorącej pary.

- Po inhalacji unikaj wychodzenia na zimno.

Inhalację można stosować 1-3 razy dziennie.



## Płukanie gardła

Ta metoda pomoże w usuwaniu śluzu z tylnej części gardła i krtani:

1. Przygotuj roztwór soli, czyli rozpuść 0,5 łyżeczki soli w 1 szklance letniej wody.

2. Nabierz roztwór do ust. Przechyl lekko głowę do tyłu.

3. Płucz gardło przez 15-30 sekund. Wypluj roztwór.

Płukanie można powtórzyć 2-4 razy dziennie.

## Technika aktywnego kaszlu

Ta metoda polega na świadomym i kontrolowanym wywoływaniu kaszlu tak, żeby jak najskuteczniej usuwać zalegającą wydzielinę z dróg oddechowych.

Poniżej krótka instrukcja techniki aktywnego kaszlu:

1. Usiądź wygodnie z rękami opartymi na kolanach. Górna część ciała może być lekko pochylona do przodu.

2. Weź spokojny, głęboki wdech przez nos.

3. Zatrzymaj powietrze na 2-3 sekundy.

4. Wykonaj 1 lub 2 mocne, lecz krótkie kaszle – starając się przepchnąć powietrze z płuc.

## Napary ziołowe

W zalegania wydzieliny w płucach i oskrzelach, pomóc mogą także napary i odwary z następujących roślin:

ziela tymianku, liści podbiału, korzenia pierwiosnki, owocu kopru włoskiego, korzenia mydlnicy lekarskiej.

Trzeba jedynie pamiętać, by przed zastosowaniem preparatów na bazie ziół dobrze zapoznać się z ich przeciwwskazaniami.