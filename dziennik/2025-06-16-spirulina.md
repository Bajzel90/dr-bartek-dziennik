# Spirulina: jeden z nielicznych produktów zasługujących na miano superżywności.

Dzień dobry o poranku po upalnej niedzieli,

nie brakuje na rynku produktów określanych superfood, inaczej – superżywnością.

Według mnie w przypadku większości z nich takie określenie jest jedynie zabiegiem marketingowym. Zwykle nie idą za tym większe korzyści zdrowotne, o ile w ogóle jakieś.

Ale czasami określenie ‘superżywność’ jest słusznie przypisywane. Dobrym tego przykładem jest spirulina.

## Czym jest spirulina?

To wolno pływająca mikroalga, która w oparciu o nowe badania – taksonomicznie została przeniesiona do królestwa bakterii.

Spirulina występuje naturalnie w zbiornikach wodnych o wysokim zasoleniu i odczynie zasadowym w regionach sub- i tropikalnych, w tym w Ameryce, Azji i Afryce Środkowej.

## „Kosmiczny” składnik z czasów Azteków

Pisząc o spirulinie, wspomnę o dwóch ciekawostkach:

1. Spirulina była już znana setki lat temu, w tym w czasach cywilizacji Azteków. Była zbierana, suszona i stosowana jako pożywienie z uwagi na wysoką wartość odżywczą.

2. Ze względu na swoje walory żywieniowe – była zalecana przez NASA jako jeden z podstawowych składników jedzenia podczas długotrwałych misji kosmicznych.

Jeśli zaś sięgniemy do współczesnych badań, to faktycznie okazuje się, że spirulina może być wartościowym elementem diety.

## Wpływ spiruliny na zdrowie

Literatura fachowa dowodzi, że na stosowaniu spiruliny może dość dużo osób skorzystać. Oto korzyści zdrowotne, które są możliwe do osiągnięcia przy regularnym jej spożywaniu:

- złagodzenie stanu zapalnego (obniżenie poziomu CRP);

- redukcja poziomu trójglicerydów (o 44 mg/dl);

- obniżenie stężenia LDL (o 41 mg/dl);

- redukcja ciśnienia tętniczego krwi, skurczowego – o 4,5 mm Hg, a rozkurczowego – o 3,0 mm Hg;

- zmniejszenie poziomu glukozy we krwi (o 18 mg/dl);

- spowolnienie spadku sprawności umysłowej z wiekiem;

- wspomaganie leczenia anemii z niedoboru żelaza;

- usprawnienie pracy stłuszczonej wątroby.

Ponadto badania sugerują też, że spirulina ma pewną zdolność do wspomagania usuwania metali ciężkich.

Przyznam szczerze, że lista potwierdzonych w pracach naukowych właściwości zdrowotnych jest naprawdę zadowalająca.

## Jak stosować?

Według najnowszych badań spirulinę warto spożywać w ilości od ok. 3 do 8 g dziennie, najlepiej przez co najmniej 3 miesiące.

Spośród dwóch dostępnych form – sproszkowanej i kapsułkowej – osobiście wybrałbym wersję w proszku, który można sobie dodać do różnych posiłków.

Niemniej trzeba wiedzieć, że spirulina ma charakterystyczny, dość intensywny smak, który dla niejednej osoby może być stosunkowo trudny do zaakceptowania. Jest on opisywany jako:

ziemisty, glonowy, słonawy, rybny, gorzko-morski.

Dlatego spirulinę lepiej spożywać jednorazowo w małych ilościach, kilka razy dziennie. A w kuchni można ją stosować na kilka różnych sposobów, w tym jako dodatek do:

koktajlów, batoników, kremu do deserów, lemoniady, ciasta naleśnikowego, placków owsianych, pesto, lodów.

