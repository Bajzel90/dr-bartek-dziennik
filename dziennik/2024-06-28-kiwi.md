# Kiwi, Owoc, na który warto zwrócić uwagę.

Dzień dobry o poranku,

jakiś czas temu nagrałem film o rankingu owoców, wśród których znalazło się wiele naszych rodzimych:

czarna porzeczka, jagody, jeżyny, jabłka, maliny, wiśnie, bez czarny czy aronia.

I chociaż jestem zwolennikiem korzystania ze „swoich” zdrowych owoców, lokalnych – których nie brakuje – to łatwo dostępne są także owoce uprawiane w różnych zakątkach świata. I po nie też warto od czasu do czasu sięgać.

Szczególną uwagę zwróciłbym na kiwi.

## Pochodzenie

Wbrew powszechnemu przekonaniu, owoc ten nie pochodzi z Nowej Zelandii. Kiwi pochodzi z Chin. Jego prawidłowa nazwa gatunkowa to Aktinidia chińska.

Roślina ta została przywieziona do Nowej Zelandii na początku XX wieku, gdzie otrzymała nową nazwę kiwi na cześć ptaka kiwi, który jest symbolem tego kraju.

Nowa Zelandia stała się zaś jednym z głównych producentów oraz eksporterów kiwi na świecie. Obecnie kiwi jest uprawiane w wielu krajach, w tym we Włoszech, Chile, Grecji, Stanach Zjednoczonych.

## Naprawia DNA

W literaturze fachowej znajdziemy kilka prac, które wskazują, że kiwi ma zdolność do naprawiania DNA, czyli naszego materiału genetycznego, jak również działa wobec niego ochronnie.

Co ciekawe, ten dobroczynny efekt utrzymuje się nawet do 24 h, a nie tylko bezpośrednio po spożyciu kiwi.

Ten fakt jest istotny dla zdrowia, bo uszkodzenia DNA przekładają się na zwiększone ryzyko rozwoju różnych chorób, w tym schorzeń neurodegeneracyjnych. Do tego zaburzenia w strukturze materiału genetycznego przyspieszają starzenie się naszego ciała.

W rezultacie: regularne spożywanie kiwi może pomóc ustrzec nas przed tymi problemami zdrowotnymi.

## Inne potwierdzone właściwości

Przeprowadzone badania potwierdzają, że włączenie kiwi do diety wiąże się z szerszymi korzyściami zdrowotnymi:

**Poprawa snu**: spożywanie 2 kiwi na godzinę przed snem przez 4 tygodnie ułatwia zasypianie oraz zwiększa wydajność snu u osób z zaburzeniami snu.

**Zmniejszenie zaparć**: jedzenie 2 kiwi dziennie wykazuje podobną skuteczność w łagodzeniu zaparć co nasiona babki płesznik.

**Poprawę przepływu krwi**: kiwi zmniejsza agregację płytek krwi, za sprawą czego zmniejsza ryzyko zakrzepów.

Obniżenie trójglicerydów: według badań nawet o 15%.

Krótko mówiąc, dostępna wiedza o tym owocu sugeruje, że warto znaleźć dla niego miejsce w swoim jadłospisie.