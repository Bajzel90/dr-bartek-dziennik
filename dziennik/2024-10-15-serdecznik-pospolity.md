# Zioło pomocne dla osób, które żyją w ciągłym stresie.

Dzień dobry o poranku,

żywcem ze słownika języka polskiego:

> stan wzmożonego napięcia nerwowego, będący reakcją na działanie negatywnych bodźców fizycznych / psychicznych, mogący wywołać ogólną mobilizację sił organizmu lub, przy dłuższym trwaniu, powodować zaburzenia czynnościowe, a nawet schorzenia organiczne


…czyli stres – zdrowie potrafi nieźle oberwać w wielu aspektach, jeśli żyjemy w ciągłym stresie. Przewlekły stres ma np. szczególnie szkodliwy wpływ na układ nerwowy i serce.

Stąd – w centrum swoich zainteresowań związanych ze zdrowiem zdecydowanie warto mieć temat stresu i to, jak sobie z nim radzić.

A dziś opiszę Państwu jeden ze sposobów, o którym jeszcze nigdy nie pisałem, a może pomóc, gdy zmagamy się z dolegliwościami na tle nerwowym. Jest nim…

## Serdecznik pospolity

Zidentyfikowano w nim szereg ważnych związków bioaktywnych, które mogą pomóc we wspomnianym zakresie, między innymi:

- glikozydy bufanolidowe, 
- saponiny trójterpenowe, 
- alkaloidy, 
- garbniki pirokatechinowe, 
- flawonoidy, 
- antocyjany.

Obecność tych składników warunkuje pozytywny wpływ na układ nerwowy i układ krążenia człowieka.

## Wpływ na serce

Serdecznik wykazuje właściwości kardioprotekcyjne (ochronne), które wspomagają prawidłowe funkcjonowanie serca – głównie w stanach nadmiernego pobudzenia układu nerwowego.

Jego główne działanie polega na łagodzeniu tachykardii, a zatem przyspieszonego bicia serca, a ponadto arytmii oraz nerwicy serca wywołanych stresem.

Aktywne związki zawarte w serdeczniku działają uspokajająco na mięsień sercowy, wpływając na jego regularny rytm i zmniejszenie jego napięcia. A ponadto serdecznik działa jako naturalny środek o łagodnym działaniu obniżającym ciśnienie tętnicze.

## Wpływ na układ nerwowy

Opisywane zioło ma także właściwości sedatywne, co wiąże się ze złagodzeniem stanów napięcia nerwowego, stresu, lęku. Działa jako łagodny środek uspokajający, bez powodowania senności.

Właściwości uspokajające serdecznika pospolitego są podobne do tych, które wykazuje kozłek lekarski.

## Wpływ na problemy kobiece

Zdaniem znawców fitoterapii, serdecznik pospolity pomaga także złagodzić objawy napięcia przedmiesiączkowego, w tym zmniejsza napięcie emocjonalne i rozdrażnienie.

Dodatkowo wspomniana roślina działa spazmolitycznie, za sprawą czego łagodzi bolesne miesiączkowania. I co więcej – jest środkiem pobudzającym miesiączkowanie u kobiet ze skąpą miesiączką.

## Jak stosować?

Z ziela serdecznika pospolitego sporządza się napar:

Łyżkę surowca zalewa się 0,5 szklanki wrzącej wody, po czym pozostawia pod przykryciem na 15-20 minut.

Zalecane stosowanie to 2-3 porcje dziennie.

## Czy są przeciwwskazania?

Serdecznik pospolity jest uważany za bezpieczne zioło, zwłaszcza przy krótkotrwałym stosowaniu w umiarkowanych ilościach – jak dotąd nie zaobserwowano działań niepożądanych.

Jednakże, z uwagi na znane działanie serdecznika, w mojej ocenie ostrożność powinny zachować:

• osoby z niedociśnieniem tętniczym,
• osoby stosujące leki nasercowe,
• kobiety ciężarne.