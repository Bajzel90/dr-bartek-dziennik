# Nie do końca prawdziwych informacji o nawadnianiu jest sporo. Oto 4 z nich.

Dzień dobry o poranku,

regularne dostarczanie płynów na co dzień jest kluczową kwestią, aby utrzymać zdrowie w dobrej kondycji.

Jednak wiele kwestii związanych z nawadnianiem obrosło w mity. Oto kilka z nich.

## Liczy się tylko woda

Nieraz można się spotkać z taką informacją, że tylko wodę należy wliczać do dziennego bilansu płynów. To twierdzenie uważam za zbyt uproszczone i wprowadzające w błąd.

Rzeczywiście, wodę musimy dostarczać każdego dnia, aby procesy fizjologiczne w ciele przebiegały prawidłowo.

Jednak – większość napojów, w tym herbata, soki, napary ziołowe, mleko czy napoje roślinne składają się głównie z... wody. Dlatego i one przyczyniają się do nawodnienia organizmu.

Przeprowadzone badania pokazały wprost, że różne napoje mają podobny do wody wpływ na nawodnienie organizmu [1].

## Picie zimnej wody pomaga schudnąć

Prawdą jest, że gdy pijemy zimną wodę, organizm ogrzewa ją do temperatury ciała, co wymaga wydatkowania energii.

Podgrzanie 1 grama wody o 1 stopień Celsjusza wymaga 1 kalorii (nie mylić z kilokalorią).

Zakładając, że pijemy 500 ml zimnej wody o temp. 0℃ i organizm musi ją podgrzać do 37℃, zużyje zaledwie około 18,5 kilokalorii:

500 g * 37℃ / 1000 = 18,5 kcal

A zatem, mimo że picie zimnej wody może prowadzić do małego wzrostu wydatku energetycznego, to jest on zbyt mały, żeby miał jakikolwiek wpływ na utratę wagi.

## Kawa i herbata odwadniają organizm

Kawa i herbata zawierają kofeinę. A kofeina ma łagodne działanie diuretyczne, co znaczy, że może zwiększać produkcję moczu.

Ale w rzeczywistości to działanie jest stosunkowo niewielkie i nie prowadzi do znaczącego odwodnienia organizmu. Poza tym kawa nie jest czystą kofeiną i sama w sobie składa się w 99% z wody.

Praca, na którą już się dziś powoływałem wskazuje, że kawa (jak również herbata) ma… podobny wpływ na nawodnienie co woda, nawet przy spożyciu kilku filiżanek dziennie.

## Każdy powinien pić 8 szklanek wody dziennie

Chyba większość z nas słyszała taką poradę.

Ale twierdzenie, że każdy powinien pić 8 szklanek wody dziennie, jest uproszczeniem, gdyż nie uwzględnia indywidualnych potrzeb oraz okoliczności.

Zapotrzebowanie na wodę różni się w zależności od wieku, płci, masy ciała, poziomu aktywności fizycznej i stanu zdrowia.

Bo na przykład osoby bardziej aktywne fizycznie albo o większej masie ciała mogą potrzebować większy ilości wody od osób mniej aktywnych lub o mniejszej masie.

dr Bartek Kulczyński

Przywołana literatura:

[1] J. Woźniak-Holecka, K. Zborowska, T. Holecki, Medycyna alternatywna jako uzupełniająca forma leczenia chorób nowotworowych w opinii pacjentów onkologicznych, „Psychoonkologia” 2010.