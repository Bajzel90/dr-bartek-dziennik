# Kiedy i w jaki sposób stosować szyszki chmielu?

Dzień dobry o poranku,

ciekawym surowcem w ziołolecznictwie są szyszki chmielu.

W chmielu znajdziemy wiele ważnych związków, a niektóre z nich są unikalne, charakterystyczne głównie dla tej rośliny.

Mianowicie w szyszkach chmielu znajdziemy m.in.:

- związki żywicowe (lupulon, humulon);
- flawonoidy (kwercetyna, kemferol);
- garbniki;
- trójterpeny (hopanon).

To właśnie humulon i lupulon nadają piwu gorzki smak oraz ten charakterystyczny aromat. A zarazem składniki te w dużej mierze decydują o walorach zdrowotnych chmielu.

## Szyszki chmielu na uspokojenie

Obok melisy, szyszki chmielu są jednym z najbardziej popularnych naturalnych składników o działaniu uspokajającym.

Takie właściwości wynikają z tego, że składniki obecne w chmielu zmniejszają wrażliwość układu nerwowego na różne bodźce.

A jeśli zależy nam na wzmocnieniu właściwości uspokajających, to chmiel warto połączyć z kozłkiem lekarskim lub melisą.

Właściwości uspokajające chmielu sprawdzą się m.in. w stanach zmęczenia, nadmiernej pobudliwości nerwowej czy problemach z zasypianiem na tle nerwowym.

## Przy problemach trawiennych

Szyszki chmielu są również pomocne w łagodzeniu dolegliwości żołądkowo-jelitowych. A to dlatego, że:

- zmniejszają napięcie mięśni gładkich jelit;
- pobudzają wydzielanie śliny i soku żołądkowego;
- usprawniają procesy trawienne.

Ten surowiec zielarski pozwala złagodzić wzdęcia, odbijanie oraz bóle brzucha.

## Wsparcie przy menopauzie

W chmielu znajdują się pewne ilości fitoestrogenów – substancji, które łagodnie naśladują działanie estrogenów.

Wobec tego kobietom w okresie okołomenopauzalnym, u których dochodzi do obniżenia poziomu estrogenów, szyszki chmielu mogą pomóc złagodzić następstwa wynikające ze spadku estrogenów.

Przeprowadzone badania dowiodły, że stosowanie chmielu przez kobiety po menopauzie prowadzi m.in. do:

- zmniejszenia uderzeń gorąca;
- złagodzenia zaburzeń seksualnych;
- wzmocnienia kości.

## Jak się je stosuje?

Z szyszek chmielu przygotowuje się napar:

Łyżeczkę szyszek (0,5 g) zalać szklanką wrzątku, pozostawić pod przykryciem na 10 min i przecedzić.

Zalecane spożywanie to 1 szklanka do 4 razy dziennie.

A przy problemach z zasypianiem można zrobić napar z podwójnej ilości chmielu: 2 łyżeczki na 1 szklankę – należy go spożyć na około pół do jednej godziny przed snem.

## Przeciwwskazania

Chmiel jest ogólnie składnikiem bezpiecznym dla zdrowia.

Jednak nie zaleca się jego stosowania w przypadku dzieci poniżej 12. roku życia oraz kobiet ciężarnych i karmiących piersią.