# Czy piwo bezalkoholowe zawiera jakieś korzystne dla zdrowia składniki?

Dzień dobry o poranku,

w ostatnim czasie piwa bezalkoholowe zyskują popularność. Jeśli zastanawiali się Państwo kiedyś, jak wpływają one na zdrowie – to śpieszę z odpowiedzią w niniejszym Dzienniku.

## Jak powstaje piwo bezalkoholowe?

Powstaje z tych samych składników co tradycyjne piwo zawierające alkohol: wody, słodu, chmielu, drożdży. Istnieje kilka metod produkcji piwa bezalkoholowego:

Fermentacja przerywana: fermentacja jest zatrzymywana, zanim drożdże przekształcą wszystkie cukry w alkohol.

Stosowanie innych szczepów drożdży: które produkują mniejsze ilości alkoholu.

Odwrócona osmoza: alkohol jest oddzielany od piwa za pomocą specjalnych membran.

Destylacja próżniowa: wykorzystuje się niskie ciśnienie po to, by obniżyć temperaturę wrzenia alkoholu, co pozwala na usunięcie go bez konieczności gotowania piwa.

## Może zawierać alkohol

Zależnie od użytej metody, piwo może być całkowicie pozbawione alkoholu (wtedy na etykiecie jest zapis „0,0%”) lub może zawierać niewielkie jego ilości (do 0,5%), dalej spełniając kryterium „napoju bezalkoholowego”.

Minimalna ilość alkoholu (do 0,5%) sprawia, że takie piwo można spożywać w miejscach publicznych.

Ale jeśli chodzi o kobiety w ciąży, to z całym przekonaniem należy odradzać sięganie po piwo niskoalkoholowe – zawierające do 0,5% alkoholu. Niemniej, co do piwa 0,0% nie ma przeciwwskazań.

## Piwo 0% a zdrowie

Z uwagi na obecność polifenoli i kwasów goryczkowych, piwo 0% cechuje się pewnym oddziaływaniem na zdrowie. Mianowicie – jak podaje literatura fachowa:

- może obniżać ryzyko rozwoju miażdżycy;

- może poprawiać nastrój;

- może złagodzić uczucie zmęczenia;

- może zwiększać jakość snu;

- może mieć korzystny wpływ na stan mikrobioty jelitowej.

Jest też około 2-krotnie mniej kaloryczne od tradycyjnego piwa, bo szklanka dostarcza około 50 kcal.

Podsumuję: w mojej ocenie piwo bezalkoholowe (zwłaszcza 0,0%) można traktować jako wartościowy napój. Można po nie sięgać bez obaw o zdrowie.

Dla osób, które sięgają po tradycyjne piwo, a chciałyby przestać je spożywać, piwo 0,0% stanowi dobrą alternatywę.

A co z osobami, które w ogóle piwa nie piją? Wydaje mi się, że nie byłoby mądre zachęcanie, aby zaczęły sięgać po piwo 0,0% – gdyż może stać się tak, że smak przypadnie do gustu i… pojawi się chęć spróbowania piwa alkoholowego. Nie można wykluczyć takiego scenariusza. A wiadome jest, że nie warto „wkręcać się” w alkohol.

