# Analiza 4 fermentowanych produktów mlecznych. Czy któryś jest najzdrowszy?

Dzień dobry o poranku,

żywność fermentowana to ważny element diety.

Do wyboru mamy przede wszystkim: jogurt, kefir, maślankę oraz mleko acidofilne. Co wybrać? Jakie są różnice?

1 najważniejsza różnica

Wymienione przetwory mleczne różnią się głównie procesem produkcji. A konkretnie – użyciem różnorodnych, dobroczynnych bakterii i drożdży.

I to właśnie obecność odmiennych mikroorganizmów sprawia, że produkty te cechują się odmienną np. konsystencją i smakiem.

## Jogurt naturalny

Powstaje przez fermentację mleka z użyciem specyficznych kultur bakterii, a najczęściej – Streptococcus thermophilus i Lactobacillus bulgaricus. Ma gęstą konsystencję i kremowy smak, który może być od delikatnego do mocno kwaśnego, w zależności m.in. od czasu fermentacji.

## Kefir

Powstaje poprzez fermentację mleka z użyciem ziaren kefirowych (tzw. grzybków kefirowych), które to są symbiotycznym zespołem bakterii kwasu mlekowego (np. Lactobacillus kefiri) i drożdży.

Kefir ma lekko gęstą, kremową konsystencję, jest nieco musujący i ma kwaśny, lekko drożdżowy smak.

## Maślanka

Tradycyjna maślanka powstaje jako produkt uboczny produkcji masła. Gdy śmietana jest ubijana w celu uzyskania masła, oddziela się od niego maślanka.

Obecnie maślanka produkowana przemysłowo powstaje poprzez dodanie kultur bakterii kwasu mlekowego do odtłuszczonego mleka lub maślanki pasteryzowanej.

Zawiera naturalne bakterie kwasu mlekowego – Lactococcus lactis, Lactococcus lactis subsp. diacetylactis i Leuconostoc mesenteroides subsp. cremoris czy Lactococcus lactis subsp. cremoris.

Maślanka jest płynna, nieco rzadsza niż kefir i jogurt, z łagodnym kwaskowatym smakiem.

## Mleko acidofilne

Powstaje przez fermentację mleka z użyciem specyficznych bakterii Lactobacillus acidophilus. Fermentacja trwa krócej niż w przypadku np. jogurtu.

Ma gładką, płynną konsystencję, podobną do zwykłego mleka oraz cechuje się lekko kwaśnym smakiem. Tu dodam: mleko acidofilne nie jest tym samym co zsiadłe mleko, bo w warunkach domowych zsiadłe mleko robi się z mleka świeżego, które nie zostało poddane pasteryzacji i sterylizacji.

## Co więc wybierać?

Pisząc szczerze, trudno jest tak wprost i bezdyskusyjnie wskazać, który z podanych produktów jest najkorzystniejszy dla zdrowia.

Jednak – gdybym miał subiektywnie wskazać na najbardziej wartościowe produkty, byłyby to: jogurt naturalny i kefir.

Powód jest prosty: najwięcej badań naukowych potwierdzających prozdrowotne działanie mają właśnie jogurt naturalny i kefir.

dr Bartek Kulczyński