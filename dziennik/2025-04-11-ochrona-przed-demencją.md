# Uchronić mózg przed demencją – dzięki przyjemnym aktywnościom.

Dzień dobry o poranku,

utrzymywanie wysokiej sprawności mózgu to jedna z podstaw prawidłowego funkcjonowania naszego organizmu i zapewnienia odpowiedniego komfortu życia.

W związku z powyższym chciałbym, aby z dzisiejszego Dziennika zapamiętali Państwo dwie ważne informacje…

Pierwsza to taka, że demencja to choroba, a nie naturalny proces starzenia się. Mitem jest, że starość wiąże się z utratą pamięci. Rzeczywiście, z wiekiem trudniej jest zapamiętywać nowe informacje, ale to nie oznacza, że tracimy zdolności umysłowe w sposób wykraczające poza normalne starzenie.

Podobnie jak ze wzrokiem – choć z wiekiem może się on osłabić, to mocna utrata wzroku nie jest naturalnym skutkiem starzenia.

Demencja to choroba, a nie nieuchronny etap starzenia – i możemy jej przeciwdziałać tak jak np. cukrzycy, chorobom serca i tak dalej.

Druga ważna informacja dotyczy tego, że dysponujemy właśnie różnymi możliwościami, by zmniejszyć ryzyko wystąpienia demencji w przyszłości.

Jednym z lepszych rozwiązań jest właściwa dieta – ponieważ dużo składników pokarmowych ma potwierdzone działanie, za sprawą którego dłużej możemy zachować wysoką sprawnością umysłową. To trochę tak jak z budowaniem mięśni – musimy im dać więcej np. białka, żeby tkanka mięśniowa mogła „rosnąć”.

Najlepszy zaś efekt można sobie zapewnić, łącząc zdrowe odżywianie ze stosowaniem różnych ćwiczeń umysłowych. Tak jak poza białkiem nasze mięśnie potrzebują ćwiczeń do rozwoju, tak i mózg potrzebuje aktywności.

Przygotowałem więc Państwu listę podstawowych czynności, które dobrze jest regularnie praktykować, by obniżyć ryzyko demencji.

## Taniec

Zacznijmy od tańca. Taniec to nie tylko zabawa; to także sposób na aktywizację mózgu.

Regularne treningi tańca zwiększają tzw. neuroplastyczność, czyli zdolność mózgu do tworzenia nowych połączeń nerwowych – a to wspomaga procesy uczenia się i zapamiętywania.

Co więcej – taniec pomaga spowolnić spadek funkcji poznawczych związany ze starzeniem się człowieka.

## Gra w karty i gry planszowe

Według badań osoby, które grywają w gry planszowe, mają o 15% mniejsze ryzyko demencji. W przypadku zaś gry w karty, ryzyko to jest niższe nawet aż o 30%.

Mało tego, naukowcy nawet uważają, że „planszówki” są jednym z najlepszych sposobów pobudzających pracę mózgu u seniorów.

## Nauka nowych umiejętności

Badacze odkryli, że uczenie się nowych rzeczy sprawia, że komórki nerwowe żyją dłużej, a to przekłada się na lepszą pracę mózgu.

Może to być nauka np.:

języka obcego, gry na instrumencie, tworzenia biżuterii, gry w szachy, szycia, malowania, renowacji starych mebli, udział w warsztatach ceramicznych czy rzeźbienia w drewnie.

Jeśli życie bywa monotonne, jeśli dni wyglądają tak samo, to warto rozglądnąć się za nauką czegoś nowego.

Można napisać, że gdy nabywamy nowe umiejętności, stajemy się jakby architektami własnego mózgu, gdyż budujemy mosty między naszymi neuronami.

## Rozwiązywanie łamigłówek

Tego typu czynności sprawiają, że wraz z wiekiem wolniej tracimy pamięć. Chodzi np. o rozwiązywanie krzyżówek i układanie puzzli – takie niby prościutkie aktywności, a jednak stanowią one pewnego rodzaju wyzwanie dla mózgu, większe lub mniejsze. I jakkolwiek proste się to wydaje, czynności te przekładają się istotnie na nasz mózg, na układ nerwowy, spowalniając pogarszanie się pamięci.

## Relacje ze znajomymi

Kończąc – sprawność mózgu jest w istotnym stopniu kształtowana przez kontakty społeczne. Otóż badania wskazują, że osoby, które nie utrzymują korzystnych relacji z innymi ludźmi, charakteryzują się wyższym ryzykiem rozwoju demencji, i to aż o 57%.