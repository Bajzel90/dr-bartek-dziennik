# Co dodać do kawy, by było zdrowiej? 5 dodatków, które jako dietetyk proponuję.

Dzień dobry o poranku,

dla kawoszy smak kawy to świętość – nie powinno się go niczym zmieniać. Smakosze kawy w czystej kawie znajdują najróżniejsze nuty smakowe, np. owocowe, kwiatowe, korzenne czy ziemiste.

Z drugiej strony – w tradycjach wielu kultur, a także dla miłośników zdrowego stylu życia, zabawa z dodatkami do kawy jest całkowicie akceptowalna, a nawet pożądana. To sposobność, by przemycić do organizmu coś dla zdrowia. Na przykład…

## Aromatyczne przyprawy

Jednymi z najbardziej wartościowych dodatków są zdecydowanie przyprawy: kardamon, goździki i cynamon. Można wybrać sobie jedną z nich i regularnie stosować do kawy.

Wymienione przyprawy nie tylko podkreślają i wzbogacają aromat kawy, ale dodatkowo podnoszą jej walory prozdrowotne:

- kardamon – obniża trójglicerydy, redukuje ciśnienie krwi, obniża stan zapalny w organizmie;

- cynamon – jest skuteczny w obniżaniu glukozy we krwi na czczo i trójglicerydów, łagodzi choroby stawów;

- goździki – mają silne właściwości przeciwutleniające oraz działają ochronnie na żołądek.

Nic nie stoi na przeszkodzie, by dodać do kawy też inne przyprawy, ale według mnie powyższe najlepiej się komponują z tym napojem.

## Inulina

Jest dostępna w postaci białego proszku, który dobrze się rozpuszcza w różnych napojach, stąd sprawdzi się jako dodatek do kawy.

Inulina ma wiele potwierdzonych korzyści zdrowotnych:

wspomaga wzrost korzystnych bakterii w jelitach, łagodzi zaparcia, zwiększa wchłanianie składników mineralnych z przewodu pokarmowego, obniża poziom glukozy we krwi, działa przeciwzapalnie, zmniejsza bóle migrenowe.

Na 1 szklankę kawy można dodać sobie od 1 do 2 łyżeczek inuliny.

## Więcej korzyści dla serca

Wbrew niektórym opiniom, kawa w umiarkowanych ilościach (nie więcej niż 3 szklanki dziennie) działa korzystnie na układ krążenia.

W badaniach wykazano, że osoby regularnie pijące kawę, rzadziej umierają przedwcześnie z powodu chorób serca – i taki pozytywny efekt można wzmocnić, dodając do kawy kakao, które:

obniża ciśnienie krwi, redukuje poziom trójglicerydów oraz zmniejsza sztywność tętnic.

Osoby, które często sięgają po kakao – rzadziej chorują na chorobę niedokrwienną serca, nadciśnienie tętnicze, udar mózgu czy zawał mięśnia sercowego.

Wystarczy zaparzyć ulubioną kawę, rozpuścić 1 łyżeczkę kakao w około 1-2 łyżkach wody, a potem dodać do kakao zaparzoną kawę i całość dokładnie wymieszać.