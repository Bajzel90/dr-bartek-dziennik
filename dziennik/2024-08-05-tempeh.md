# Czym jest tempeh i dlaczego warto go spożywać?

Dzień dobry o poranku,

żywność fermentowana to ważny element diety. W naszym kraju szczególnie popularne są kiszone ogórki i kiszona kapusta.

Warto jednak zwracać uwagę na różne produkty fermentowane – ciekawym jest tempeh, czyli tradycyjny produkt fermentowany pochodzący z Indonezji. Jest on wytwarzany z całych ziaren soi fermentowanych za pomocą specjalnych pleśni.

Proces fermentacji powoduje, że ziarna łączą się w jedną zwartą masę, tworząc blok o lekko orzechowym, grzybowym i ziemistym smaku.

## Wartość żywieniowa

W kuchni wegetariańskiej tempeh jest używany jako dobre źródło białka. W porcji 100 g znajduje się bowiem aż 20 g tego składnika.

W tempehu jest również szereg ważnych składników mineralnych i witamin, w tym:

potas (412 mg), wapń (111 mg), magnez (81 mg), cynk (1,14 mg), mangan (1,3 mg), witamina B2 (0,36 mg), a także niacyna (2,64 mg).

Do tego tempeh zawiera duże ilości błonnika pokarmowego (6,5 g).

## Wyjątkowy składnik tempehu

Poza podanymi związkami – o potencjale zdrowotnym tempehu decydują też obecne w nim izoflawony sojowe.

Są to naturalne związki chemiczne należące do grupy flawonoidów, czyli bardzo silnych przeciwutleniaczy.

Tu od razu przypomnę (bo mówiłem o tym na swoim kanale dość szczegółowo), że izoflawony sojowe nie są niezdrowe dla mężczyzn – zjada się ich na tyle mało, że nie wpływają negatywnie na poziom testosteronu.

Badacze wykazali, że regularne spożywanie izoflawonów w takich ilościach, jakie występują w 1 porcji tempehu, wiąże się z wieloma działaniami zdrowotnymi:

- mniejsza zachorowalność na raka piersi, endometrium czy prostaty;

- zwiększenie gęstości mineralnej kości (zwłaszcza u kobiet po menopauzie);

- złagodzenie objawów menopauzy (np. uderzeń gorąca);

- redukcja ciśnienia tętniczego;

- zmniejszenie ryzyka rozwoju choroby wieńcowej;

- złagodzeniem przebiegu depresji.

Słowem – warto włączyć tempeh do swojego jadłospisu.

## Jak spożywać tempeh?

Jeśli zdecydują się Państwo sięgnąć po tempeh, to podam, jak go wykorzystać w kuchni.

Otóż tempeh dobrze komponuje się z wieloma składnikami:

- ryżem, kaszą, makaronem lub komosą ryżową;

- sosami (sojowym, teriyaki) i kremem orzechowym;

- owocami (np. mango, jabłkami, ananasem);

- grzybami i warzywami (m.in. papryką, brokułami, cukinią, marchewką).

Tempeh można z powodzeniem poddawać smażeniu, grillowaniu, pieczeniu i gotowaniu – sprawdzi się jako dodatek do sałatek, zup, gulaszu, burgerów, wrapów, zapiekanek.