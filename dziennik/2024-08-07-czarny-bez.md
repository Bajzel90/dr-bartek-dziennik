# Jak spożywać owoce bzu czarnego i dlaczego warto?

Dzień dobry o poranku,

dość niedawno skończyły się zbiory kwiatów bzu czarnego.

A to oznacza, że powoli możemy przygotowywać się do zbierania owoców. Sezon zbioru przypada zwykle na końcówkę sierpnia.

Warto sięgnąć po te owoce i teraz wyjaśnię dlaczego. I nawet jeśli Państwo nie zbierają, to czarny bez dostępny jest też np. w formie liofilizowanej i suszonej. Zdarzają się też mrożonki.

## Walory zdrowotne

Owoce bzu czarnego zawierają wyjątkowo wartościowe składniki będące silnymi antyoksydantami – antocyjany i proantocyjanidyny.

Literatura fachowa dowodzi, że regularne spożywanie owoców bzu czarnego wiąże się z kilkoma właściwościami zdrowotnymi:

- wzmocnieniem odporności;
- złagodzeniem objawów przeziębienia i grypy;
- zwiększonym usuwaniem produktów przemiany materii;
- działaniem przeciwzapalnym;
- złagodzeniem insulinooporności;
- zmniejszeniem uszkodzeń skóry spowodowanych UV.

A zatem – warto przygotowywać przetwory na bazie owoców bzu czarnego.

## Ale uwaga – to ważne

Choć owoce bzu czarnego są bardzo zdrowe, mają ciemną stronę.

Otóż w świeżych owocach znajdują się trujące składniki o nazwie **sambunigryna** i **prunazyna**. W organizmie ulegają przekształceniu do toksycznych **glikozydów cyjanogennych**.

Związki te drażnią przewód pokarmowy, powodując biegunkę. Co więcej, mogą one wywoływać bóle i zawroty głowy, wymioty, bóle brzucha i ogólne osłabienie.

Lecz nie taki ten diabeł straszny. Jeśli bowiem owoce zbieramy, to wystarczy poddać je suszeniu lub obróbce termicznej. A wówczas stają się dla nas zupełnie bezpieczne.

Nie spożywamy po prostu świeżych owoców. Spożywamy bądź to przetwory na bazie bzu czarnego, bądź w formie suszonej.
