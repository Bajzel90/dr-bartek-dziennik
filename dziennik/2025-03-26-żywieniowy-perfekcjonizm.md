# Chcemy dobrze, ale to błąd, czyli zgubny perfekcjonizm w żywieniu.

Dzień dobry o poranku,

kiedy dajemy się złapać na lep perfekcjonizmu, to krótki czas dzieli nas od tego, żeby się poddać i rzucić to całe dbanie o zdrowie.

Kronikarska skrupulatność, czy też aptekarska dokładność, rzadko kiedy jest potrzebna.

Wybrałem taki krótki temat na dziś – bo ten perfekcjonizm czasem wręcz staje się pułapką, która odbiera przyjemność z jedzenia oraz zamienia zdrowy styl życia w stresujące wyzwanie.

## Weźmy takie przykłady

Według różnych rekomendacji – należy spożywać określoną ilość białka, tłuszczów czy węglowodanów. Jednakże obsesyjne ważenie każdego grama jedzenia, sprawdzanie kalorii co do przecinka czy układanie posiłków jak równania matematycznego, spowoduje, że szybko stracimy chęci.

Nieraz miałem styczność z taką niepotrzebną precyzją, przykład:

- odcinanie skórki z kromki, gdyż ważyła o 3 gramy za dużo względem ustalonego planu;

- spotkałem też osobę, która kroiła truskawkę na 4 części, bo według kalkulatora kalorii mogła zjeść 80 g, a nie 85 g;

- a inna osoba odkrawała kawałek banana, gdyż po obraniu ważył 110 g zamiast 100 g.

## W praktyce to nie ma sensu,

bo nawet identyczne na pierwszy rzut oka produkty różnią się pod względem wartości odżywczych. Na przykład:

- dwa banany o tej samej wadze mogą mieć różną zawartość cukrów – np. zależnie od stopnia dojrzewania;

- ten sam kawałek mięsa może zawierać inną ilość białka – w zależności od sposobu hodowli zwierzęcia.

To, co mamy w tabelach, to wartości uśrednione, a nie ścisłe reguły, których musimy przestrzegać co do miligrama.

## Uważam więc, że

zdrowe odżywianie musi być elastyczne, dostosowane do realnego życia, a nie podporządkowane aptekarskim wyliczeniom.

W końcu – jedzenie to nie tylko zbiór liczb i tabel, ale też codzienna przyjemność i sposób dbania o siebie w dłuższej perspektywie.

## Precyzja w pojedynczych sytuacjach

Oczywiście pewna skrupulatność jest potrzebna, np.:

- w przypadku niewydolności nerek bardzo ważne jest ścisłe ograniczenie białka;

- w fenyloketonurii konieczne jest restrykcyjne ograniczenie spożywania aminokwasu fenyloalaniny;

- osoby z cukrzycą typu 1 powinny dość dokładnie obliczać ilość spożywanych węglowodanów, żeby dostosować dawkę insuliny;

- osoby z alergiami pokarmowymi – na przykład na orzechy, muszą bardzo skrupulatnie sprawdzać etykiety produktów i unikać nawet śladowych ilości alergenu.

## Ale to wyjątki, nie codzienność

Poza takimi wyjątkami codzienna dieta nie powinna przypominać laboratoryjnej analizy składu chemicznego posiłków.

I w większości przypadków – powinniśmy opierać się na ogólnych zasadach równowagi i jakości produktów, a nie na liczeniu każdego grama składnika.
