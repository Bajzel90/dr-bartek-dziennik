---
id: 2024-06-05-roztocza
aliases: []
tags: []
---

# 1/3 wagi poduszki to… roztocza i ich odchody? 9 sposobów na nie

Dzień dobry o poranku,

od czerwca do października jest optymalny czas dla wzrostu oraz rozwoju roztoczy kurzu domowego.

Wtedy obserwujemy ich największą liczebność. Piszę o tym, gdyż roztocza mogą powodować różne problemy zdrowotne.

Podpowiem więc Państwu, co zrobić, aby się z nimi rozprawić, ale najpierw – dla lepszego zrozumienia…

## Czym są roztocza?

Są to mikroskopijne pajęczaki, które odżywiają się głównie naszym naskórkiem. Zaledwie 1,5 g naskórka wystarcza, żeby odżywić kilka tysięcy roztoczy – to pokazuje, jak dobrze jest roztoczom w naszej obecności.

Z tego też względu przebywają one tam, gdzie spędzamy najwięcej czasu. Znajdziemy je przede wszystkim na:

materacach, pościelach, poduszkach, dywanach, kocach czy firanach i tapicerce mebli.

Ciekawostka – na stronie www służby zdrowia w Wielkiej Brytanii (NHS) podano, że po 3 miesiącach od kupna nowej poduszki do siedzenia… aż 1/3 jej wagi może wynikać z obecności roztoczy kurczu domowego i ich odchodów.

## Jak roztocza nam szkodzą?

Mogą powodować różne problemy zdrowotne, zwłaszcza u osób z alergiami lub astmą. Ich odchody i fragmenty ciał mogą wywoływać reakcje alergiczne i powodować szereg dolegliwości…

### Alergie

Roztocza to jedne z najczęstszych alergenów obecnych w domach – ich odchody i fragmenty ciał mogą wywoływać reakcje alergiczne.

Objawy alergii na roztocza mogą obejmować:

częste kichanie zwłaszcza rano, przewlekły i wodnisty katar, swędzenie nosa, oczu, gardła, łzawienie oczu oraz uporczywy kaszel.

### Astma

U osób z astmą, roztocza mogą wywoływać i nasilać być objawy astmy. Kontakt z alergenami roztoczy może prowadzić m.in. do:

świszczącego oddechu, trudności z oddychaniem i duszności, uczucia ściskania w klatce piersiowej.

### Inne

Roztocza mogą także zaostrzać objawy atopowego zapalenia skóry, prowadząc np. do wystąpienia swędzącej wysypki i łuszczących się plam na skórze.

Do tego u niektórych osób alergia na roztocza może prowadzić do przewlekłego zapalenia zatok skutkującego bólem oraz uciskiem w rejonie zatok, zatkaniem nosa czy częściową utratą węchu i smaku.

## Jak walczyć z roztoczami?

1. Regularne pranie pościeli, poduszek, koców w wysokiej temp. (minimum 60°C).
2. Korzystanie z pokrowców antyroztoczowych na materace oraz poduszki.
3. Stosowanie osuszaczy powietrza i utrzymywanie wilgotności poniżej 50%.
4. Regularne odkurzanie dywanów, mebli tapicerowanych, zasłon odkurzaczem z filtrem HEPA, oraz częste mycie podłóg.
5. Regularne wietrzenie domu – 3-4 razy dziennie przez około 10 min, żeby zmniejszyć wilgotność i poprawić cyrkulację powietrza.
6. Jeśli są zabawki w domu, przechowywanie ich w pojemnikach z tworzywa sztucznego.
7. Usuwanie nadmiaru dekoracji, pluszowych zabawek czy innych przedmiotów, które mogą zbierać kurz.
8. Nienadużywanie wentylatorów i wiatraków latem, bo powodują unoszenie się roztoczy i alergenów w powietrzu.
9. Stosowanie antyroztoczowych środków higienicznych.
