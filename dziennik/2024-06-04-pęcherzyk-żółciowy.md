# Czego unikać, żeby nie zaszkodzić pęcherzykowi żółciowemu?

Dzień dobry o poranku,

w ubiegłym tygodniu pisałem, jakie znaczenie dla zdrowia ma żółć produkowana przez wątrobę.

Jak wiemy, żółć jest magazynowana w pęcherzyku żółciowym – i o nim dziś, a ściślej: co mu szkodzi i czego unikać, aby zadbać o jego dobrą kondycję.

## Błędy żywieniowe

Pęcherzykowi żółciowemu można zaszkodzić, stosując złe praktyki żywieniowe – niewłaściwa dieta może doprowadzić do pojawienia się w nim (lub też w przewodach żółciowych) kamieni żółciowych.

Do głównych czynników dietetycznych sprzyjających powstawaniu kamieni żółciowych należą…

### Nadmiar węglowodanów

Badacze zauważyli, że dieta obfitująca w węglowodany wiąże się z wyższym ryzykiem rozwoju kamicy żółciowej aż o 59%.

Przy wysokich ilościach węglowodanów dochodzi do zwiększonej produkcji cholesterolu w wątrobie i jego wydzielania do żółci – i to dalej sprzyja pojawieniu się kamieni żółciowych.

O tym, jak dopasowywać ilość węglowodanów w diecie oraz które ich źródła są niekorzystne, a które prozdrowotne, o tym mówiłem w kilku filmach na swoim kanale YouTube.

### Niedopasowana kaloryczność diety

Zarówno zbyt wysoka, jak i zbyt niska kaloryczność diety skutkuje problemami z pęcherzykiem żółciowym.

Nadmiar kalorii prowadzi do wzrostu poziomu tkanki tłuszczowej, za sprawą której – w toku przemian biochemicznych – dochodzi do wytrącania się kamieni żółciowych.

W rezultacie zauważono, że nadwaga i otyłość zwiększają ryzyko wystąpienia chorób pęcherzyka żółciowego aż o 46%.

Ale stosowanie diet odchudzających o bardzo niskiej kaloryczności również zaburza pracę pęcherzyka żółciowego i sprzyja zastojowi w nim żółci.

Dlatego tak ważne jest, żeby dostosowywać wartość energetyczną diety do swoich rzeczywistych potrzeb.

### Niedobory pokarmowe

Również pewne braki w jadłospisie mogą powodować problemy z pęcherzykiem żółciowym.

Otóż szczególnie niedobór witaminy C i błonnika pokarmowego w diecie zwiększa ryzyko powstawania kamieni żółciowych.

### Co jeszcze szkodzi?

Jeśli chodzi o czynniki niezwiązane bezpośrednio z odżywianiem, należy wiedzieć, że rozwojowi kamicy żółciowej sprzyjają:

- przyjmowanie doustnych środków antykoncepcyjnych;

- wysoki poziom trójglicerydów i niski poziom HDL (stworzyłem obszerny poradnik, jak skutecznie obniżyć trójglicerydy);

- palenie tytoniu;

- choroby współistniejące (WZW C, cukrzyca, stłuszczenie i marskość wątroby, choroba Leśniowskiego-Crohna, a także insulinooporność).

## Dieta, która działa ochronnie

Badacze zauważyli, że odżywianie się zgodnie z „wzorcem śródziemnomorskim” wiąże się z niższym aż o 21% ryzykiem cholecystektomii, czyli usunięcia pęcherzyka żółciowego.

W ogóle – dieta śródziemnomorska to jeden z lepiej przebadanych uniwersalnych modeli żywienia pod wieloma względami, w tym np. pod względem zdrowia nerek, serca, wątroby czy mózgu.