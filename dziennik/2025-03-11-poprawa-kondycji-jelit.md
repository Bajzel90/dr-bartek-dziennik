# Najważniejsze sposoby, aby poprawić kondycji jelit, które (tak naprawdę) znasz.

Dzień dobry o poranku,

obserwuje się, że coraz więcej osób zmaga się z chorobami jelit. A źle działające jelita ściągają na nas dużo problemów zdrowotnych.

Wymienię więc kluczowe zasady, które zapewniają ich dobry stan oraz zostawię na koniec pewną banalną refleksję.

## Dlaczego jelita są tak ważne?

Wielu osobom jelita kojarzą się z funkcją trawienną i tym, że biorą udział we wchłanianiu składników pokarmowych.

Ale w rzeczywistości wpływają na pracę niemal całego organizmu, przykładowo:

1. Działają jako fizyczna bariera – chroniąc nasz organizm przed toksynami, patogenami i innymi szkodliwymi substancjami.

2. Są elementem obrony organizmu przed infekcjami i chorobami (70-80% komórek układu odpornościowego występuje w jelitach).

3. Produkują wiele hormonów i neuroprzekaźników – chociażby serotoninę, która wpływa na nastrój, sen i apetyt (między innymi z tego powodu jelita określa się „drugim mózgiem”).

4. Jelita oraz ich flora bakteryjna odgrywają rolę w metabolizmie różnych substancji chemicznych i leków.

Oczywiście nie jest to zamknięta lista, jeśli chodzi o zadania, które realizują jelita.

W rezultacie nie ma wątpliwości, że kluczowe dla naszego zdrowia jest zadbanie o ich dobrą kondycję.

## Jak wspomóc swoje jelita?

Praktyki, które mogą sprawić, że nasze jelita przez długi czas będą pozostawały w dobrym stanie, to temat rzeka.

Skrótowo postaram się wymienić najważniejsze z nich:

1. Dieta zasobna w błonnik – wspiera on pracę jelit. Źródłem są: warzywa, owoce, pełnoziarniste produkty, nasiona i orzechy.
2. Więcej kiszonek w jadłospisie – badania pokazały, że kiszone warzywa wspierają jelita u osób z zespołem jelita drażliwego.

3. Zróżnicowana dieta – różnorodność bowiem może wspierać zróżnicowanie mikrobiomu jelitowego, co sprzyja zdrowiu jelit.

4. Nawodnienie – picie odpowiedniej ilości płynów wspomaga trawienie i wchłanianie składników odżywczych oraz chroni przed zaparciami.

5. Unikanie przetworzonej żywności – często bowiem zawiera ona sztuczne dodatki, cukry i tłuszcze trans, które mogą pogorszyć zdrowie jelit.

6. Alkohol i kofeina – nadmierne spożycie tych produktów może podrażniać jelita i zaburzać ich funkcjonowanie.

7. Regularny ruch – ćwiczenia fizyczne wspierają perystaltykę jelit, poprawiając trawienie i zmniejszając ryzyko zaparć.

8. Zarządzanie stresem – przewlekły stres negatywnie wpływa na funkcjonowanie jelit. Włączenie technik relaksacyjnych sprzyja poprawie kondycji jelit.

9. Unikanie antybiotyków, gdy nie są naprawdę konieczne – antybiotyki niszczą zarówno szkodliwe, jak i korzystne bakterie w jelitach.

10. Odpowiedni sen – zbyt krótki sen lub zbyt niska jego jakość zaburzają równowagę mikrobiomu jelitowego. Dążenie do wysokiej jakości snu może więc poprawić stan jelit.

Banalne rady?

Nawet bardziej niż żarty o poniedziałku.

Nieraz wyzwaniem nie jest odkrycie czegoś nowego, lecz faktyczne wprowadzenie w życie tego, co już zostało odkryte i udowodnione.

Często wiemy, co robić. Wyzwaniem jest to rzeczywiście robić.

…Ale o tym już innym razem.

