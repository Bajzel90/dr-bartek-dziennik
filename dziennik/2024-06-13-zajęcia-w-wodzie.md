# Bezpieczna dla każdego, wszechstronna forma aktywności, zwłaszcza latem

Dzień dobry o poranku,

w ilości umiarkowanej każda forma ruchu jest dobra. Ale gdybym miał wskazać na jeden szczególnie korzystny rodzaj aktywności – byłyby to zajęcia w wodzie. Wyjaśnię dlaczego…

## Wpływ na mięśnie i stawy

Wyporność wody sprawia, że układ mięśniowo-szkieletowy jest mniej obciążony. To sprawia, że pływanie i ćwiczenia w wodzie są doskonałe dla osób z problemami stawowymi.

Mało tego, literatura fachowa dowodzi, że regularna aktywność w wodzie powoduje zmniejszenie bólu oraz sztywności stawów np. u osób z chorobą zwyrodnieniową stawów.

Do tego pływanie wymaga pełnych zakresów ruchu w stawach, co pomaga w ich rozciąganiu czy zwiększaniu elastyczności. Regularne ćwiczenia w wodzie mogą więc pomóc w utrzymaniu lub poprawie gibkości ciała.

## Lepsze zdrowie psychiczne

Woda ma naturalny efekt relaksacyjny. Ćwiczenia w wodzie mogą pomóc w redukcji stresu, lęków i depresji, co potwierdzają badania naukowe.

Ponadto pływanie często jest określane jako „medytacja w ruchu”, gdyż rytmiczne ruchy i oddychanie sprzyjają relaksacji umysłu.

## Wsparcie dla układu krążenia

Ćwiczenia w wodzie, zwłaszcza pływanie, są doskonałe dla układu krążenia.

Regularne pływanie zwiększa wydolność serca i płuc – co prowadzi do lepszego krążenia krwi i zwiększenia pojemności płuc.

## Wszechstronny trening ciała

Pływanie angażuje niemalże wszystkie grupy mięśniowe: ramiona, nogi, tułów, plecy i brzuch.

Każdy styl pływacki angażuje mięśnie w różny sposób, co prowadzi do równomiernego rozwoju siły i wytrzymałości mięśni.

## Wzmacnianie mięśni bez ryzyka kontuzji

Woda stawia opór – co sprawia, że każdy ruch wymaga większego wysiłku mięśni.

Jednocześnie ze względu na wyporność wody, ryzyko kontuzji jest minimalne w porównaniu do ćwiczeń na lądzie.

## Utrzymanie prawidłowej masy ciała

W trakcie godzinnego pływania można spalić ok. 400-700 kcal – w zależności od intensywności i stylu pływania. To sprawia, że jest to efektywny sposób na kontrolę masy ciała.

## Lepsza koordynacja ruchowa

Trening w wodzie wymaga utrzymania równowagi i koordynacji ruchów.

Regularne treningi w wodzie poprawiają te umiejętności – a to jest szczególnie ważne dla osób starszych, aby zapobiegać upadkom.

## Bezpieczeństwo w każdym wieku

Pływanie i ćwiczenia w wodzie są odpowiednie dla osób w każdym wieku, od dzieci po seniorów.

Jest to jedna z nielicznych form aktywności fizycznej, którą można wykonywać niemal przez całe życie – dostosowując intensywność i rodzaj ćwiczeń do możliwości i potrzeb każdej osoby.

Warto więc korzystać z pogody i praktykować ćwiczenia w wodzie, w tym gimnastykę czy pływanie.

Oczywiście tego typu aktywności można praktykować cały rok – z uwagi na dostęp do krytych basenów. Niemniej lato może być dobrym impulsem, aby zainteresować się ćwiczeniami w wodzie.

dr Bartek Kulczyński

