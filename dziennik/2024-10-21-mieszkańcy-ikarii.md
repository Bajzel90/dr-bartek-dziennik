# Dlaczego ludzie zamieszkujący wyspę Ikaria żyją dłużej? Oto 6 powodów

Dzień dobry o poranku,

górzysta wyspa Ikaria jest jednym z kilku obszarów świata, gdzie ludzie żyją wyraźnie dłużej niż przeciętnie i są zdrowsi.

Dlaczego? To pytanie zadali sobie badacze. I właśnie badania nad Ikarianami dostarczyły ciekawych wniosków, które mogą posłużyć nam za wskazówkę, jak dbać o zdrowie i wydłużyć swoje życie.

## 👤 Dobre relacje międzyludzkie

Silne więzi społeczne są kluczowym elementem życia na Ikarii.

Społeczność wyspy jest bardzo zżyta. Badania wskazały, że aż 78% Ikarian codziennie utrzymuje bliskie relacje z sąsiadami, rodziną lub przyjaciółmi.

Tego typu interakcje mogą łagodzić stres, przeciwdziałać izolacji i depresji, które są częstym problemem w populacjach zachodnich, a już szczególnie w starszym wieku. Regularne kontakty społeczne budują poczucie przynależności i wspólnoty, co sprzyja zachowaniu zdrowia psychicznego, a to z kolei przekłada się m.in. na kondycję układu krążenia.

Do tego wspólnota Ikarii działa jak system wsparcia, szczególnie w trudnych momentach, takich jak choroba czy śmierć bliskiej osoby. Sąsiedzi i rodzina często pomagają sobie nawzajem w codziennych obowiązkach.

## 🏃 Aktywność fizyczna

Aktywność fizyczna na wyspie Ikaria – szczególnie w kontekście starszych mieszkańców – jest ściśle związana z ich codziennym życiem, które obejmuje naturalne formy ruchu, dostosowane do górzystego terenu wyspy.

Mieszkańcy Ikarii, zwłaszcza starsi, niekoniecznie uprawiają sport w bezpośrednim rozumieniu, lecz ich codzienne obowiązki, w tym prace rolnicze, spacery oraz przemieszczanie się po nierównym, górzystym terenie wpisują się w zalecenia dotyczące aktywności fizycznej osób starszych.

Różnica między Ikarianami a starszymi osobami z innych części świata może wynikać z tradycji życia blisko natury. Aktywność fizyczna na Ikarii nie jest świadomym wysiłkiem mającym na celu poprawę zdrowia, lecz naturalną częścią ich życia.

I to jest wymowne: na wyspie Ikaria aż 72% mieszkańców w starszym wieku spełnia rekomendacje dotyczące aktywności fizycznej. Dla porównania, w populacjach innych regionów aż ok. 65% osób w wieku 75 lat+ nie spełnia rekomendacji dotyczących regularnego wysiłku.

## 🥗 Sposób odżywiania

Istotnym elementem stylu życia Ikarian kształtującym ich zdrowie jest także dieta. Badania pokazały, że aż 62,7% osób przestrzega zasad diety śródziemnomorskiej. To o wiele więcej niż w innych regionach.

## 🚬 Brak palenia tytoniu

Tylko 7% uczestników badania było aktywnymi palaczami tytoniu.

## 👴 Międzypokoleniowe więzi

Jednym z fascynujących aspektów życia na Ikarii jest silna więź między pokoleniami. Starsi mieszkańcy nie są marginalizowani – wręcz przeciwnie, są uważani za autorytety i skarbnice wiedzy.

Wnuki spędzają czas z dziadkami, ucząc się od nich tradycji, co zacieśnia relacje międzypokoleniowe, starszym osobom zapewnia poczucie bycia wartościowymi członkami społeczeństwa.

## 🎶 Religia i uroczystości

Na Ikarii często organizowane są lokalne święta i festyny, które gromadzą ludzi przy muzyce, tańcu i jedzeniu. Są one okazją do cieszenia się życiem, co ma pozytywny wpływ na długowieczność.

Widać zatem, że nie ma nic wielce odkrywczego, chociaż zapewne podane informacje procentowe dla wielu osób są imponujące.

W istocie podejrzewam, że wielu z Państwa doskonale wie, co jest potrzebne, by żyć długo i zdrowo. Wyzwanie stanowi to, żeby się zdyscyplinować i trwale zmienić nawyki żywieniowe i te dotyczące stylu życia. I o tym też będą Dzienniki.

