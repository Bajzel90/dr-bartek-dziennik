# Dodatki „E”, których wcale nie trzeba się obawiać na etykiecie. Są neutralne.

Dzień dobry o poranku,

„spójrzcie sobie, ile jest tych dodatków E na etykietach i sami się zastanówcie, jak nas trują” – usłyszałem na pewnym filmiku. „Jak widzicie dużo E na etykiecie, to tego lepiej nie kupować”.

I sobie brzydko pomyślałem – gdyby głupota dodawała zdolności latania, część osób mówiących o zdrowiu fruwałaby jak gołębie.

Bo tak trzeba stwierdzić: głupotą jest mówienie, że każdy dodatek poprzedzony literą „E” jest szkodliwy, albo że nas truje.

O kontrowersyjnych dodatkach i które mogą powodować czasami pewne skutki uboczne, nagrałem cały film na kanał YouTube. Dużo zależy od indywidualnej wrażliwości i dawki danego składnika.

A w tym Dzienniku skupię się na dodatkach zupełnie neutralnych.

Sam jestem zwolennikiem, by wybierać produkty spożywcze z jak najkrótszym składem, z małą liczbą dodatków.

Niemniej wiele tych dodatków to związki, które mają neutralny, a nawet pozytywny wpływ na zdrowie. Oto kilka przykładów.

## E300 – przeciwutleniacz

Pod tym skrótem kryje się kwas askorbinowy, czyli witamina C.

Stosuje się ją, by chronić żywność przed utlenianiem, co zapobiega jej zepsuciu. A dodatkowo – dzięki E300 produkty dłużej zachowują świeżość, kolor i wartość odżywczą.

## E327 – źródło wapnia

Gdy zobaczą Państwo na etykiecie numer E32 – oznacza to, że do produktu został dodany mleczan wapnia.

W przemyśle spożywczym pełni on wiele funkcji technologicznych:

działa stabilizująco, wspomaga żelowanie żywności, reguluje kwasowość produktów, co wpływa na ich trwałość, spulchnia ciasto, służy do utwardzania kiszonek.

A jeśli chodzi o zdrowie, to mleczan wapnia jest po prostu jedną z form chemicznych wapnia. Jest on źródłem wapnia w diecie; nieraz jest składnikiem suplementów diety.

## E100 – zdrowy barwnik

Gdy mowa o barwnikach do żywności, zazwyczaj mamy na myśli sztuczne substancje, które są podejrzewane o szkodliwy wpływ na zdrowie człowieka.

Jednak coraz częściej stosuje się bezpieczne barwniki. Takie, które naturalnie występują w żywności.

Przykładów jest wiele, w tym E100, czyli kurkumina, która nadaje żywności intensywnie żółty kolor. Jest ona obecna w kurkumie i to, co ważne, to że przyprawa ta zawdzięcza swoje walory zdrowotne właśnie kurkuminie.

## E440 – zagęszczacz z cytrusów

Ta substancja zagęszczająca i żelująca to nic innego jak pektyna.

Jest ona stosowana przede wszystkim w przetworach owocowych (np. dżemach i galaretkach), napojach owocowych albo niektórych deserach.

Na potrzeby przemysłu spożywczego pektyny są otrzymywane ze skórek owoców cytrusowych oraz wytłoków jabłkowych.

Pektyny same w sobie mają potwierdzone działanie zdrowotne:

między innymi łagodzą zaparcia, obniżają poziom cukru we krwi, wspomagają usuwanie metali ciężkich.

Są one nie tylko bezpieczne, ale również korzystne dla organizmu.

## E412 – guma zagęszczająca

Poza pektynami, w żywności stosuje się o wiele więcej substancji zagęszczających, które różnią się między sobą np. właściwościami fizyko-chemicznymi, a więc są stosowane do różnych produktów.

Jednym z przedstawicieli bezpiecznych „zagęszczaczy” jest E412, czyli guma guar. Pod tą nazwą znajduje się naturalny polisacharyd pozyskiwany z bielma nasion rośliny o potocznej nazwie guar.

W produkcji żywności guma guar jest zwykle dodawana do sosów, dressingów, zup, kremów, deserów mrożonych, koktajli, pieczywa bezglutenowego.

Badania pokazują, że guma guar odżywia dobroczynne bakterie w jelitach, reguluje pracę przewodu pokarmowego i pomaga obniżyć poziom glukozy we krwi.

## Muszę też podkreślić, że

ilości dodatków stosowane do żywności są zbyt małe, aby mogły wywrzeć efekt prozdrowotny, np. jeśli chodzi o witaminę C czy też kurkuminę.

Wymienione dodatki są po prostu dla zdrowia neutralne, a do tego pomagają wyprodukować trwalszą żywność i atrakcyjniejszą pod względem smaku, barwy czy konsystencji.